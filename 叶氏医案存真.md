# 卷一
通下下通，脘中仍结，上下格拒者，乃上热下寒。古人用麻沸汤煮凉药以解上，浓煎温补以治下，使阳气不脱，郁热自罢，今仿之。
黄芩　小川连　枳实
上三味入滚水中煮五十沸即滤。
人参　淡附子　干姜
上三味煎浓汁一杯和入前药服。

疝攻上触，必倾囊呕物，此胃中得食气壅，肝邪无以泄越，得吐而解，盖木郁达之也。此番病发，原自怒起，其为肝厥何疑。
炒黑川椒　炒小茴香　川楝子　橘核　青皮汁　青木香

虚损心热，腭干，咳嗽，失血。此天气令降，身中龙相反升，下焦真气不得收纳故也。惟宁神静坐，斯天君不动，自得阴上承，阳下降，地天交而成泰矣。
紫胡桃肉　坎气　糯稻根须　北五味子　白蜜

今年七月，秋暑未除，初病头痛身热，是暑由上窍伤及清阳，医药当辛凉取气，同气相求。中上之轻邪自散，无如辛温、苦寒、清滋之类杂然并投。水穀内蒸，氤氲不解，见症仍在身半以上，躯壳之间，非关脏腑大病，第能蔬食十日，可解上焦之郁。
川芎　薄荷　荆芥炭　炒白芷　蔓荆子
菊花蒂　元茶（三钱）
煎汤代水。

精伤痿躄，尻髀跗胫，皆如槁木，不知冷热，粪黑肠枯。用润剂通阴中之阳，病人自觉热从内起，略有活动，但系沉痼之病，未许其能却疾也。
鹿茸　当归　枸杞子　熟地　虎骨胶　舶茴香　沙蒺藜　牛膝

脉涩小数，质弱，平昔喜饮。酒性先入肝胆，故易生嗔怒，且涂次侍亲，烦劳郁热，自情怀而升。病属郁劳，惟怡悦为上，用药不易奏功。
桑叶　川贝母　粉丹皮　山栀壳　天花粉　蜜炒广皮

胃主纳，脾主运。能食不化，泄泻，治在太阴脾脏。此脏为柔脏，阳动则能运，凡阴药取味皆静，归、地之属，反助病矣。
淡附子　淡干姜　生益智　生砂仁　人参　茯苓

脉弦，舌白，吐涎，食入膈上即涌出。自述由动怒得之，春病至霜降不愈，心中反痛。以肝病犯胃治法。
金铃子　延胡索　良姜　茯苓　炒半夏　砂仁壳

形壮色白，气虚有痰，痰阻经络，气血不通，经事三年不来。古人治此，必以调气为先，盖气为血帅也。见病治病，终亦无裨。
生台术　茯苓块　香附　砂仁　蒺藜　制半夏
淡水熬膏，临好以文火炖收，清晨开水调服。

孕育已十一胎，未到七七，天癸已绝，八脉不司约束，脊腰痠痛，足跗骨中麻痹，间有带淋畏热。此属阴虚。虎潜法治之。
熟地　龟板　虎骨胶　知母　当归　白芍　黄柏　牛膝

虚损，真阴内涸。当戊己君火主令，立夏小满，阳气交併于上，喉舌肿腐，是阴不上承，熏蒸腻涎。吐咯不清，皆五液之变，由司气感及躯质而然。检古方，以仲景少阴咽痛例，用猪肤汤。

用白虎法，渴烦少减，略饥，必形神软倦，津液既遭热迫，阳明脉络自怯。当以清燥法，清气热以涵液。
人参　麦冬　知母　石膏　生地　阿胶　甘草

三日疟，是邪干阴经，表散和解，不能去病，询知不慎口腹。食物之气，亦能助邪，宜先理脾胃而廓清之。
桂枝木　生鳖甲　乌梅肉　常山　广皮　知母　草果　淡黄芩

心悸如饥，头晕肢麻，此乃内起肝风。汗多淋漓，气弱阳泄。近日肌浮腹大，木传土也。仿丹溪养金制木，使脾少贼邪之害。
阿胶　天冬　生白芍　细生地　麦冬　明天麻　菊花炭

痘后四肢疡毒，延绵日久，聚集环跳膝跗，以至不能行走，乃沉疴难愈之疾。据述筋粗强硬，不司舒展。《内经·病能篇》筋纵筋弛，分寒湿、湿热之异。但痘浆未化之毒，混处血脉络间两年之久，攻之决不应病。夫四肢血少气多，初患当取阳明，今已流入阴分，遇风冷辄痛，温通逐邪，理亦可通。然男子未通精之岁，必以生阴为要务。调理方法，宗钱仲阳麋茸六味，壮阴通阳，可以常进。
麋茸　大熟地　红花　当归　枸杞子　杜仲粉　虎胫骨　牛膝

二十日来，以甘温、益气、养阴，治脾营胃卫后天，渐得知饥纳食。思疟、痢致伤下焦，奇经八脉皆损，是以倏起寒热，背部畏冷，遇风必嗽痰。阳维脉无以维持护卫，卫疏则汗泄矣。从虚损门治。
人参　鹿角霜　沙蒺藜　补骨脂　茯神　枸杞炭　鹿茸　当归身

少腹瘕聚，从左上升，每月事将至，经络腹胁先痛。自述嗔怒病加，病在肝俞血海。由气逆血滞，故年逾三旬，未得孕育，下焦时冷。治当理气血以调经，若缕治病样，未免太拙。
当归　川芎　木香　麝香　香附　桃仁　楂肉　葱白　延胡索　吴茱萸　川楝子　小茴香　韭白
水泛为丸，益母草汤送。

悲忧哭泣致病，不饥欲呕，病属郁症。治当条达肝胃，第胃为阳土，肝寄相火，虽结瘕气，燥热未宜。
制半夏　白茯苓　炒丹皮　炒神曲　吴茱萸　夏枯草　黑山栀　川连

因嗔怒心胸痞胀三年，左胁下坚凝有形，偶触劳忿，则寒热无汗。此属郁痹气血，延成肥气。治当宣通营卫，流行脉络，佐入攻坚，俾寒热得止再议。
炒柴胡　生香附　半夏曲　丹皮　桃仁　青皮　姜汁炒栀仁　生牡蛎
临服入鳖血五匙。

行走多动阳，酒湿多变热，热气上升，犯冒清窍，头蒙HF聤胀，衄血成流，上腭腐疡，久必漏卮。世俗通套，每用犀角地黄，然酒性先入胆，次及胃。酒客性恶甜腻，从苦降定议，以苦能却湿也。
桑叶　苦丁茶　连翘心　荷叶边　丹皮　射干

疟伤真阴，七八年来每交春季，即脊背肩胛胀痛，入夏更甚，冬寒乃瘥。凡春夏之时，天地大气发泄，至秋冬方始敛藏。脏真既少，升泄病来。督脉行身之背，自阴而及于阳，但内伤不复，未易见功，惟养静断欲，用药可希渐效。
鹿角霜　鹿角胶　熟地炭　菟丝饼　青盐　柏子仁

暑湿乃夏秋时令之病，其邪先著气分，氤氲矇昧，有形无质，医投攻夺，乃有形治法。气伤阳损，至今肢冷溏泄，何一非阳微肿胀之征？此宜温补下中，莫治眼前。
人参　白术　木瓜　淡附子　益智仁　炒广皮　厚朴

高年少腹气冲脘下，心肋时痛，舌底流涎，得甜味或静卧少瘥，知饥不食，大小便日窒，此皆阴液内枯，阳气结闭。喻西昌有滋液救焚之议，然衰老关格病，苟延岁月而已，医药仅堪图幸。
大麻仁　柏子仁　枸杞子　肉苁蓉　紫石英　炒牛膝

三阴疟，是阴分伏邪。汗之、清之不解，但与腻滞补药，邪无出路，遂致吐衄，寒自背起，督脉应乎太阳。
川桂枝　熟半夏　炒白芍　炒黑蜀漆　生牡蛎

淮海水咸土潮，水土异气，自口鼻受入，必聚募原，湿邪久郁化热，阳明络损血溢，咳嗽，视目黄面亮，显然湿热变痰。况病已数年，若是阴虚，必不能延久至今也。从湿热例治。
杏仁　厚朴　米仁　赤茯苓　块滑石　绵茵陈

淋属肝胆，而酒性湿热之气，肝胆先受，滓汁次及肠胃。湿甚热郁，溺窍气阻，茎管窄隘。久病积热愈深，不受温补，当忌酒肉厚味。分利虽投，不能却病。从经义苦味法湿，参以解毒。
料豆皮　牡丹皮　黑山栀　芦荟　龙胆草　真青黛　金银花　胡黄连

阴虚汗泄精遗，理应固摄。但先哲涩固之药，必佐通滑以引导涩味，医知斯理者鲜矣。
熟地　萸肉　杜芡实　五味子　龙骨　远志　茯神
用猪脊髓、金樱子膏捣和为丸。

幼稚惊痫，至十三岁患发，每发必于子夜阳动之时。想阴未充溢，肝风乘阳，冒乱神识，痰涎上涌，治痰清火无效。盖肝为肾子，木中阴火燔灼肾液，皆为上泛矣。女子天癸得来，斯病当有愈期。
大熟地　怀山药　当归身　茯苓块　山萸肉　紫石英　丹皮　泽泻　河车胶

便浊、精浊两者迥殊。据述素有梦遗，浊发遗止，则知精浊矣。分清饮、八正散治浊套药，与此无涉，当固补下焦，不必分利。
熟地　远志　沙蒺藜　线鱼胶　山萸肉　覆盆子　菟丝饼　生龙骨　茯苓块

臭秽触入，游行中道，募原先受，分布三焦上下。头胀，脘闷，洞泄。以芳香逐秽法。
藿香梗　生香附　茯苓皮　白豆蔻　飞滑石　炒厚朴　新会皮

食下脘中噎阻，背胁气逆而痛，脉右寸独大。据述由嗔怒致病，当与清金制木，形瘦津少，勿用破气燥血。
枇杷叶　桔梗　紫降香汁　川贝　苏子　生香附汁

凡忧愁思虑之内伤不足，必先上损心肺。心主营，肺主卫，二气既亏，不耐烦劳，易于受邪。惟养正则邪自除，无麻、桂大劫散之理，故内伤必取法乎东垣。今血止脉软，形倦不食，仍呛咳不已，痰若黏涎，皆土败金枯之象，急与甘缓补法。
生黄耆　炒白芍　炙草　饴糖　南枣

著左卧即咳甚，是脏阴血液伤极。用益气甘药者，缘有形生于无形耳。
人参　黄耆　当归　白芍　南枣　炙草

寒热因经水不来而甚，此《内经》谓二阳之病发心脾。女子不月，肌肉日瘦，腹有动气，即风消息贲矣。内损成劳，非通经逐瘀所能愈也。
柏子仁　归身　白芍　桂枝　桂圆肉　生黄耆

今年二三月，久雨阴晦，入山行走，必有瘴气湿邪著于脾胃，腹中胀闭，溏泻夹积，溺赤不爽，目毗肌肉悉黄。夫湿为阴邪，郁久必热，热自湿中而出，当以湿为本治。
生茅术　炒厚朴　猪苓　草豆蔻　新会皮　绵茵陈　泽泻　茯苓皮
木香汁磨入。

精血五液衰夺，阳化内风，上巅则眩晕欲厥，乘络则四末瘀痹。老年有此，断非攻邪可却。古方侯氏黑散，取乎培实孔窍者缘此。
熟地　杞子　藕汁　河车胶　紫石英　甘菊炭　茯苓　人乳粉
熬膏不用蜜。

色苍肉瘦，形象尖长，木火之质，阴液最难充旺，春间咳嗽，虽系风温外邪，但既属阴亏，冬藏先已不固，因咳逆震动，浮阳上冒，清空自阻。用药宜取沉静质重，填阴镇阳方是，阅方辛气居半，与磁石相阻，苁蓉阴中之阳，亦非收摄，不效宜矣。
大熟地　灵磁石　萸肉　五味子　牡丹皮　云茯苓　阿胶　怀山药　泽泻　龟板

东垣谓：疟痢皆令脾伤，以为寒为热之邪，由四末蒸犯中焦也。盖头形象天，清阳不旷，故面目诸窍不和，形寒汗泄，将来浮肿腹大，已瞭然在目矣。
人参　茯苓　熟附子　淡干姜　厚朴　泽泻

脉弦缓，面目肌肤皆黄，舌白滑腻，胸脘膈间胀闭，病名湿温。由濒海潮湿，气入口鼻至募原，分布三焦，此为外因。仍食水穀腥物，与外入秽浊之邪，两相交混，湿甚热郁，三焦隧道气血不通，遂变黄色。发汗不愈者，湿家本有汗也。清热消导不愈者，热从湿中而起，湿不去则热不除也。夫湿邪无形质，攻滞乃有形治法，其不效宜矣。昔河间治湿热，必取乎苦辛气寒。盖苦降以逐湿，辛香以祛秽，寒取乎气，借气行不闭寒于内也。当世医者，混以伤寒表里为治，殊不知秽湿气入口鼻，游走三焦，不与伤寒同治。
绵茵陈　白豆蔻　厚朴　川通草　广皮白（炒）　茯苓皮　半夏曲　块滑石

湿浊内蒸，瘀热发黄，三焦壅遏，浊气迷漫，又非有形质滞。此辛香逐秽，宣通是一定法。日期既多，恐浊闭神昏，另以银花汤，化至宝丹二粒。
绵茵陈　白豆蔻　茯苓皮　厚朴　草果　滑石　杏仁　木通　鲜菖蒲根汁
复诊
绵茵陈　厚朴　江枳实　草果仁　细木通　黑山栀　云茯苓　黄柏

痰滞得秽浊胶结，湿中热起，蒸变发黄，脘中痞闷，病在气分。两进消导理气，面目黄色略减，而痞结如故，议与治疸疏滞，兼以苏合香丸逐秽为法。
茵陈　草果仁　枳实　厚朴　广皮　木通
暮服苏合香丸，一丸三服。
复诊
生白术　茯苓块　茵陈　猪苓　厚朴　滑石　泽泻

稚年泻血，是饮食不调，热蒸于络，为肠胃之病。肛痔亦由湿热内蒸而致，热甚则阴液不充，风热上升，故干呛。法当与甘寒之剂，俾金水同出一源，况肺热必移大肠，肾开窍于二阴也。
鲜生地　地骨皮　麦门冬　金银花　穞豆皮　肥知母

下利皆令伤阴，值冲年，情念正萌，遂患梦遗，劳烦饥馁更甚，以精血有形，必从水穀入胃，资其生长也。诊脉数，面亮，茎举则精出，溺后亦淋沥，是阴虚精窍不固，因阳气下坠所致，议固下阴以和阳。
熟地　旱莲草　生龙骨　怀山药　杜芡实　萸肉　云茯苓　莲蕊须　金樱子膏
炼蜜为丸。

疟后耳窍流脓，是窍闭失聪，留邪与气血混为扭结，七八年之久。清散不能速效，当忌荤酒浊味，卧时服茶调散一钱，患耳中以甘遂削尖，插入，口内衔甘草半寸许。两年前晨泄，食入呕吐，此非有年体质之脾肾虚泻，可以二神、四神治也。盖幼冲阳虚，百中仅一耳。今泄泻仍然寒热，咳嗽失血，天癸不来，脉得弦数，形色消夺，全是冲年阴不生长，劳怯大著。无见病治病之理，保其胃口，以冀经通，务以情怀开爽为要，勿恃医药却病。
熟地炭　炒当归　炙甘草　炒白芍　淡黄芩　乌梅肉　黑楂肉

脉细，右濡左数。少年形瘦肌槁，遗泄，是知识太早，致精血难充，脐左动气，食减易饥，阴伤于下，渐延中宫。沉阴恐妨胃，刚补虑劫阴。男子精伤补阴，参入柔剂温药，取坎中寓阳之意。
鹿角霜　龟腹版　白茯苓　构杞子　柏子仁　炙甘草　沙蒺藜　炒黑远志

胁痛，咳则更甚，渐次腹大坚满，倚左，不能卧右，此闪气致闭。便溏溺利，已非腑实，乃络病也。
桂枝木　炒厚朴　新绛屑　生牡蛎　旋覆花　青葱管　生香附　鸡内金

三疟留热，伏于厥阴络中，左胁瘕聚有形，是为疟母。寐则惊惕，若见鬼神。夫肝为藏魂、藏血之乡，热邪内灼，藏聚失司，非攻补可疗，议清解血中之结以祛热。
大生地　柏子仁　炒丹皮　生鳖甲　生牡蛎　郁李仁　炒桃仁

脉数，左促右小，咳嗽已一年，喉痒火升食减，经水仍来，从未生育。凡女人以肝为先天，肝阴不充，相火上燔莫制，嗽久痰带红丝，皆劳怯势成，日见消烁，清肺凉药不效，根本先亏也。急养肝肾之阴，不失延久之计。
乌骨鸡　大熟地　麦门冬　炒白芍　清阿胶　当归身　川贝母　炙甘草　地骨皮　北沙参　白茯苓　焦黄柏
鸡去毛、肠、头、足、翅，入药在肚内，酒煮烂，去骨，用其药肉，捣晒重磨，余汁打糊丸。

遗泄有梦属心，无梦属肾。据述气火下溜，即如溺出之状，茎管中痛，热气上冲咽喉，巅顶掀胀，语言皆怯。此任脉不摄，冲脉气逆。
治法：引之导之，摄以固之，现在便溏食少，勿投沉阴腻滞之药。
砂仁炒熟地　炒黑远志肉　炒莲须　元武版　白龙骨　锁阳　茯苓　杜芡实
以金樱子熬膏为丸。

形劳悒郁之伤，脉得左部弦劲，肝血胆汁已少，目翳红赤。治以凉肝滋液。
穞豆皮　菊花炭　穀精草　淡天冬　枸杞子　生地

牙宣春发，继以喘促，乃肾虚不能纳气归元。戌亥阴火，寅卯阳动，其患更剧。阅古人书，急则用黑锡丹、养正丹之属，平时以温暖下元方法。
人参　熟地　五味子　胡桃肉　熟附子　舶茴香

独粪后血未已，是为远血，宗仲景《金匮》例，用黄土汤。
黄土　生地　奎白芍　人参　清阿胶　川黄柏　归身　泡淡附子

病始足胫，乃自下焦肝肾起病，其形不肿，则非六气湿邪，当从内损门痿躄推求。萸、地滋滞，久服胃伤，食减呕逆，皆因浊味滞气而然。经年不复，损者愈损，脏真不能充沛，奇经八脉不司其用。经云：冲脉为病，男子内结七疝，女子带下瘕聚。夫冲脉即血海，男子藏精，女子系胞。今精沥内结有形，是精空气结，亦犹女子之瘕聚也。凡七疝治法，后人每宗张子和，但彼悉用辛热，与今之精空气结迥殊。久病形消肉脱，议以精血有情，涵养生气。
鲜河车一具，水煮捣烂，入山药、建莲末拌匀，丸如桐子大，清晨人参汤送下。

据述左胁痛引背部，虚里穴中按之有形。纳食不得顺下，频怒劳烦，气逆血郁。五旬以外，精力向衰，延久最虑噎膈。议宣通气血，药取辛润，勿投香燥，即有瘀浊凝留，亦可下趋。
当归尾　京墨汁　桃仁泥　延胡索　五灵脂　老韭白

足跟筋骨痛，不能履地，渐至延及腰脊，向患遗精此肝肾精血内耗，将成痿躄也。
生精羊肉　炒当归身　舶茴香　老生姜

《灵枢经》云：人身阳气不纳入阳蹻穴，则寤不得寐。饮以半夏汤，今宗之。
半夏　秫米

肠血腹胀便溏，当脐微痛，脾胃阳气已弱。能食，气不运，湿郁肠胃，血注不已。考古人如罗谦甫、王损庵辈，用劫胃水法可效。
真茅术　紫厚朴　升麻炭　炙甘草　附子炭　炮姜炭　炒当归　炒白芍　煨葛根　新会皮
以黄土法丸。

口齿骨骱不开，咽喉痰壅，溺阻肌浮，是皆气分闭塞。经言：诸气膹郁，皆属于肺。肺象空悬，凡重剂竟走肠胃，故久治不效。
麻黄　杏仁　滑石　牛蒡子　马兜铃　生甘草　射干　马勃

瘀浊久留，脾胃络中，黑粪自下，肌色变黄，纳食渐减，脘中时痛，不易运化，中宫阳气日伤，新血复为瘀阻。夫脾脏主统血，而喜温暖，逐瘀鲜效。读仲圣太阴九条，仅仅温下一法，但温后必以温补醒阳，否则防变中满。
浔桂心　煨木香　生桃仁　制大黄

初以心动精泄，久则关键滑溜，食减至半，业已损及中焦。萸、地滋腻滞胃，下焦之阴，未得其益，中宫之阳，先受其累。至于黄柏味苦，苦更伤阴。当以妙香散加金箔治之为稳。
人参　龙骨　远志　茯神　金箔　益智　茯苓　朱砂　甘草

堕胎十八次，冲任奇脉血液无存。厥气入络，为胀为痛，或时冲逆犯膈，八脉皆不为用，淹淹渐成损怯，徒欲止痛宽胀，乃不明之论，俗医皆然。
真鹿胎　枸杞　牛膝　淡苁蓉　当归身　沙蒺藜　舶茴香　浔桂心

脐旁有块，仍流动，按之软，或时攻胁刺痛，外肾寒冷拘束，病属肝血肾精之损。凡肾当温，肝宜凉。肾主藏纳，肝喜疏泄，收纳佐以流通，温肾凉肝，是此病制方之大法。
当归身　枸杞子　生牡蛎　炙鳖甲　小茴香　沙蒺藜

产后腹坚有形，气聚不通，渐成胀满，乃冲脉为病。其大便秘阻，血药润滑不应，柔腻气愈凝滞。考徐之才云：肾恶燥，以辛润之。
当归身　精羊肉　舶茴香　老生姜

久嗽形寒，行走喘急，是下焦先损。入冬阳不潜伏，喘甚失音，胃纳颇安。温养元海，佐其摄纳。若以清肺散邪，食减胃伤，必致败坏。
炒熟地　云茯苓　胡桃肉　牛膝　鹿鞭　淡苁蓉　炒黄枸杞

厥阴犯胃，则阳明空虚。仲景云：入谷则哕，与吴茱萸汤。泄肝救胃，即史书围韩救赵同旨。
吴茱萸　淡干姜　炒白芍　云茯苓　人参

劳烦继以悲哀，经阻三月，是二阳之病，发心脾。
当归　泽兰　白芍　川芎　香附　楂肉
接服柏子仁丸。

精腐瘀血，阻闭溺窍为痛。似淋非淋，久则阳维脉伤，寒热起，五液枯耗为便难，乃虚症也。
鹿茸　淡苁蓉　柏子仁　枸杞子　沙蒺藜　茯神　当归
接服：
盐水炒骨脂　淡苁蓉　沙蒺藜　枸杞子　厚杜仲　茯神　鹿茸　龟板
丸方：
河车胶　沙蒺藜　龟板　水煮熟地　麋茸　茯神　苁蓉

味过于酸，肝木乘胃，呕逆心痛，用大建中法。
人参　淡干姜　茯苓　桂木　炒黑川椒　生白蜜

邪与气血交凝，则成疟母。病在络，自左胁渐归于中焦，木乘土位。东垣谓：疟母必伤脾胃。既成形象，宣通佐芳香乃能入络。凡食物肥腻呆滞，尤在禁例，所虑延成中满。
人参　茯苓　木香　草果　陈皮　香附汁　厚朴　青皮

肢冷涌涎，脐上痛坠，泄泻而脉缓，此为脾厥。以辛香醒中，兼解少阳之郁。
生益智　香附汁　厚朴　柴胡　煨木香　陈皮

邪灼膻中，神迷，谵语，呕痰。
牛黄丸，竹叶灯心汤化服。

疟发三日，三月不止。邪留在阴，热解无汗，气冲胸闷，痰涎甚多。问寒起腰髀及背部，议从督脉升阳。
人参　炒黑川椒　鹿茸　茯苓　炒黑　小茴　炒当归

妊娠八九月，胎吸母气，阳扰烦蒸，心痛引入少腹，谓之子悬。失治有三冲三激之累。
柏子仁　天冬肉　女贞实　茯神　生地　真陈阿胶

秋深曾诊，拟议此病为里湿，更伤瓜果。辛甘寒分利，脾阳又受辛寒之累，致浊气聚形，频遭食复，阳屡被戕。凡身中脾阳宜动，动则运。肾阴宜藏，藏则固。斯为病根，局方大健脾丸，仲淳资生丸，多以补虚、通滞、芳香合用者，取其气通浊泄，人参补正之力得矣。
人参　茯苓　益智仁　煨木香　厚朴　新会皮

秋季寒热滞下，总是长夏为暑湿病。盖夏令脾胃司气，治失其宜，致腹满泄泻，跗浮囊肿，皆湿邪无以走泄，阻遏流行气机使然。肿胀势减，仍不饥少食，兼吐瘀浊痰血，要知湿是阴浊，久郁于中，必从热化，初伤气分，久而入络。「病能篇」中，以湿肿属脾。以脾为阴土，得阳乃运。今气困无以运行诸经，腑为窒痹。消则愈困，补则壅滞，当疏腑养脏为宜。凡腑以宣通为补，非徒偏热偏寒治矣。
茯苓　厚朴　生谷芽　新会皮　生益智　泽泻
兼用仲淳资生丸去黄连，每早粥后嚼一丸，约二钱。

食物滞于肠胃，太阴阳气不旋，陶节庵用五积散。因汗冷厥逆，禁用攻表。昨主温通开滞气颇应，谓阳气宜通也。
草果　香附　厚朴　陈皮　广木香　茯苓
化服苏合香丸。

血伤骤加惊恐，气郁热升风旋，清神受蒙为厥。凡厥皆隶厥阴，今左股麻痹，忽爽忽迷，皆肝胆中相火、内风未得宁静。病延数日，左脉小濡。热胜津液暗伤，不宜纯与攻涤苦寒，经旨以肝为刚脏，与胃腑对待。柔缓濡润，阳和液复，可免痫症。
鲜生地　石菖蒲　柏子仁　阿胶　天冬　茯神

幼年久有遗精，目疾，不耐劳烦。先后天未曾充旺，秋季疟邪再伤真阴，冬月夜热，嗽痰失血，不饥不食，盗汗伤阳，阳浮不藏，渐干胃口，皆久虚劳怯之象。此恙屏绝酒色怒烦，须安閒坐卧百日，必胃口渐旺，病可渐除，古称精生于穀食也。
北沙参　女贞实　茯苓　炒麦冬　米仁　川斛　芡实

脉左细数而劲，右数大而虚，此肾精肝血内亏，水不涵木，阳夹内风，暴起莫制，指臂拘挛，口目喎斜在左。盖肝风阳气从左而升，冲气撞心，消渴晕厥，仲景列于「厥阴篇」中。凡肝属阴木，必犯胃之阳土，饮食热气入胃，引动肝阳，即病发矣。此恙已六七年，阴损已极，必屏绝俗扰，怡悦情怀，然后滋养，堪固其阴，必有小效，无骤期速功。
炒松熟地　陈阿胶　大淡菜　萸肉　五味　芡实　金樱子粉

客邸怀抱不舒，肝胆郁遏，升降失度，气坠精开为遗泄，地、萸、龙、牡钝涩，气郁者更郁，理气和肝获效，未经调理全功。当今冬令，温舒收藏之气未坚，失血之后，胸中隐隐不畅，未可凝阴，只宜降气和血。
钩藤钩　降香　米仁　郁金　茯苓　杜苏子　丹皮　炒桃仁

形充脉弦，饮食如常。述左胁久胀，上年肿突肌溃，收结已来，胁中痛胀仍发，入夜更甚，仅仅仰卧，不可转侧，此支脉结饮，阻其周行气机，病根非外非内，宜通其脉络为是。
熟半夏　青黛　土贝母　白芥子　昆布　海藻　海浮石　土瓜蒌仁　蛤蜊壳粉
竹沥一小杯，姜汁三十匙，泛丸。

凡经脉直行，络脉横行，经气注络，络气还经，是其常度。今络脉窒塞，闪烁为痛，但在云门上焦，犹是清气流行之所，务取轻扬宣气，亦可无碍，湿痰便血。《灵枢》所谓：上焦如雾。
桑叶　芦根　冬瓜子　米仁　桃仁（炒）
随时服，卧服威喜丸三钱。

中年饱食，虚里穴痛胀，引之吐出，痛胀势减，必起寒热，旬日乃已。夫脾主营，胃主卫。因吐动中，营卫造偏周行，脉中脉外参差，遂致寒热。且纳物主胃，运化在脾，皆因阳健失司，法当暖中，用火生土意，再以脉沉弦细参论，都系阴象，有年反胃格胀，清阳渐弱，浊阴僭窃为多。症脉属虚，温补宜佐宣通，守中非法。
生淡干姜　茯苓　人参　熟半夏　白粳米

劳怯形肌日瘁，食减自利，腹痛寒热，由阴虚已及脾胃。无治嗽清滋之理，姑以戊己汤加五味，摄阴为议，是难愈之症。
炒白芍　炙甘草　北五味

久痢肛坠，诊脉左坚沉，温剂不受，阴伤不司收纳，前用桃花汤少减，当与甘酸柔缓。
人参　炙甘草　熟地炭　柿饼炭　五味子

肩背肢末，皆阳气游行之所，牵制不和是络脉中病。首用东垣舒经，接用参、耆、术、附，两法不应，必客气袭入脉中。灸刺无功，议用酒醴通和血脉。
钻地风（五两）　千年健（五两）　大黑豆（六两）
三味投入无灰酒十斤，隔水煮。一日早晚暖服三四杯。

伏邪留于少阴、厥阴之间，为三日疟，百日不愈，邪伤真阴，梦遗盗汗，津液日枯，肠燥便难。养阴虽似有理，但深沉疟邪，何以追拔扫除？议以早服仲景鳖甲煎丸三十粒，开水送，午后服养阴通阳药，用复脉汤加减。
生牡蛎　鹿角霜　酸枣仁　阿胶　麦冬　炙草　生地　桂枝　大枣

脉沉而迟，向有寒疝瘕泄，继而肠血不已，渐渐跗臁麻木无力，此因膏粱酒醴，酿湿内著。中年肾阳日衰，肝风肆横，阳明胃络空乏，无以束筋，流利机关，日加委顿，乃阳虚也。仿古劫胃水法。
生茅术　人参　厚朴　生炮附子　陈皮

狂痫陡发莫制，病去诸事皆清，发时面青食少，议泄肝胆。
龙荟丸（二钱半）　十服

有梦遗精，治在心肾，乃二气不交所致。冬令牙宣，亦主藏纳浅鲜，用镇固宁神方。
熟地　枣仁　茯神　金箔　人中白　女贞子　湘莲子　旱莲草　远志　龙骨
蜜丸。

脉虚涩，咽中时痹，不妨食物，大便乾燥，此肺中气不下降，不主运行。消渴心热，皆气郁为热，非实火也。
枇杷叶　苏子　蜜炙橘红　马兜铃　茯苓　川贝母

病因食物不节，其受病在脾胃，既成形象，在左胁之旁，是五积六聚。喜暖恶寒，阳气久伤，温剂必佐宣通，食物宜慎。
草果　荜拨　鸡内金　砂仁壳　厚朴　广皮
阿魏捣丸。

疟发六七十候，寒热邪聚，必交会于中宫。脾胃阳气消乏，致痞胀不能纳食运化，三年不愈，正气未复。诊脉沉微，阳伤必浊阴盘踞，但以泄气宽胀，中州愈困愈剧。必温通，浊走阳回，是久病治法。
生淡干姜　生益智　厚朴　茯苓　人参　泡淡附子

脉大弦缓，目黄，纳食后中脘滞痛，腹鸣泄泻。夏病至深冬未安，缘濒海潮湿久蒸，兼以怀抱少畅，脾胃之阳日困，所受水穀之气少运，清浊升降失度，外因六气未去，留连脾胃内伤。法当辛香调气醒中，阳气流行，湿郁可去，腥膻重味宜忌。
煎方：杜藿香　煨木香　生茅术　草果　陈皮　生香附汁　茯苓　厚朴
服十剂。
丸方：生于术　人参　益智仁　生茅术　砂仁　茯苓　小青皮　厚朴　新会皮

瘕结在左，腹形长大，必大便得通，胀满可减。年前询病，因嗔怒，且久寡多郁，以泄木调气得效，今冬又发。用大针砂丸十日，白昼颇减，入夜大胀，议通阳泄浊方法。
肉桂　麝香　阿魏　青皮　当归须　郁李仁　川楝子
蜜丸。

肾精下损乏阴，气上乘，浮阳上灼，咽喉痛痹，有喉宣发现，咳嗽喘促，是下焦元海不司收纳，冲脉之气上冲所致。故日进润剂，望其咳减，为庸医之良法，实酿病之祸阶，现在胃弱便溏，则非治嗽可疗矣。劳怯不复，当以固真纳气，培扶胃口，希冀加谷则吉。
人参　茯苓　芡实　坎气　湘莲子　秋石　五味子　胡桃

冬温咳嗽，忽值暴冷，外寒内热，引动宿痰伏饮，夜卧气冲欲坐，喉咽气息有声。宜暖护安居，从痰饮门越婢法。
麻黄　甘草　石膏　生姜　大枣

当风受凉，遂致左偏麻木，已经三载，今年势缓，痛聚于腰，寒冷烦劳痛甚，此气血凝遏，壮年不为大害。议以酒醒之，是治风先治血之意。
当归　沉香　川芎　松节　生于术　海桐皮　片姜黄　黄耆　桂枝　羌活　没药　虎胫骨

奔驰气火，乘络失血，用缪氏气降使血归经。
苏子　茯苓　丹皮　降香　米仁　茺蔚子　桃仁　藕节汁

向来经水不调，冲任脉病，医未明奇经脉络，久治无功。后患阴疟延虚，经来色淡淋漓，少腹攻触㽲痛，晨必瘕泄。当通阳摄阴，非破泄真气，偏寒偏热之治。
鹿角霜　补骨脂　炒当归　小茴香（炒黑）　白茯苓　炒川椒　紫石英　淡肉苁蓉

便后纯血，食减力疲，脉左坚，是中年阴亏。
熟地　炒白芍　当归　柿饼炭　炙草

霉雨滂沱，咽喉暴痛，必因湿邪干肺，痛止纳食无碍，咽水则呛，兼吐涎沫，此痹阻在喉不在咽，仍以轻剂理肺。
枇杷叶　马兜铃　通草　米仁　射干　茯苓

阳微阴聚，致浊气矇蔽清神。苓、桂不应，议用大半夏汤合附子粳米汤法。
半夏　人参　白蜜　附子　白粳米

据述泻血五日，血止即患咳呛，左胁下有形如梗，身动行走，必眩晕欲仆。春夏减食，秋冬稍加。交冬，人迎脉络结瘿，诊脉虚，左关尺数。此肝肾精血因惊恐忧劳所伤，阳失阴恋，络中空隙，阳化内风，鼓动不息，日就消烁不肯复，为郁劳之症。四旬以外，生气已浅，非治病可却。春夏，身中真气不耐发泄可知，屏绝家务，开怀颐养，望其病缓。
石决明　女贞实　杞子　黑芝麻　桑叶　阿胶　寄生　柏子仁　茯苓　炒当归

冬温为病，乃正气不能藏固，热气自里而发，齿板舌乾唇燥，目微红，面油亮，语言不爽，呼吸似喘。邪伏少阴，病发三焦皆受。仲景谓：发热而渴者，为温病。明示后人，寒外郁，则不渴饮。热内发，斯必渴耳。治法清热存阴，勿令邪热焚劫津液，致瘛瘲，痉厥，神昏，谵狂诸症，故仲景复申治疗法云：一逆尚引日，再逆促命期。且忌汗、忌下、忌辛温。九日不解，议清膈热。
飞滑石　连翘　淡黄芩　郁金汁　竹叶心　天花粉　橘红　苦杏仁

耳聤，环口浮肿，是少阳阳明风热，久而失解，邪漫经络，倏然疹现随没，当与罗谦甫既济解毒汤。
枯芩　大黄　防风　银花　葛根　升麻　川连　荆芥　甘草
陈酒浸半日阴乾煎。

阳明之脉，主束筋骨而利机关。今行走皆艰，纳穀甚少，腹中气攻，头痛，自悲忧五年，日加衰惫。如《灵枢经》论痿云：意伤忧悲愁则肢废也。
枸杞　当归　防风根　黄耆　沙蒺藜　元参　牡蛎　羚羊角

阳不交阴，寤不成寐，内风乘巅，髓出鼻窍腥浊，必绝欲经年，可以却病。乃下焦病根，归脾汤永无效期，仿丹溪法。
淡菜　阿胶　熟地　龟板　茯神　天冬

蓐劳下损，损及八脉，医投清内热滋阴，致胃伤食减，寒热，下焦冲气上逆，而咳嗽药惟治肺，与下虚内损，并无干涉。带淋骨热，髓竭液枯，蓐损较平常损怯更难。寒暑更迁不复，草木焉能奏功？勉与血肉有情，望其加谷，望其悠久。
鲜河车（一具）　人乳（八两）　生紫石英（二两）　血余灰（二两）　秋石（一两）
人参煎汤送（二钱）

怒伤肝，恐伤肾，二志交併，真脏内损。烦劳则阳气扰动，值春木之令，络血随气上溢，失血过多，阴气下空，阳无所附，上触清府，致木反乘金，咳呛气促，肺俞恶寒，脉弦数，乃下损之疾。
山萸肉　五味子　咸秋石　青盐　熟地

疟起四肢，扰及中宫，脾胃独受邪攻，清气已伤，不饥不食，胃中不和，夜寤不寐，小溲赤浊，即经言：中气不足，溲溺为变。须疟止之期，干支一周，经腑乃和。明理用药，疏痰气，补脾胃，清气转旋，望其纳穀。
熟半夏　生益智　人参　厚朴　茯苓　广皮
临服入姜汁三分。

饮入脘膈鸣响，唇乾，漱不喜饮，脐腹微痛，昼欲寐，夜不寐。是脾胃未和，阳气不得下交于阴。宣通气分，宗仲景腹痛必加芍药以和阴。
人参　白芍　谷芽　半夏曲　黑芝麻　霜桑叶　茯苓　陈皮

今年浮肿腹胀，泄泻，皆雨湿太过，脾阳郁遏，久则气窒，小溲不利。凡分消健中，调治其气，水湿自去，脾阳渐复。酒肉闭气，食物宜忌。
生白术　茯苓皮　生益智　椒目　厚朴　广皮　泽泻　猪苓

服威喜丸稍安，用凉润剂不适。想过进辛寒，辛则伤肺，寒则伤胃，食入不化，暖气甚多，咯痰气闪欲痛，大便涩少不畅，流行既钝，必清阳转旋，得向愈之理。
蜜炙生姜　茯苓　炙甘草　南枣　桂枝　米仁

伤寒蓄血，都是邪入于里。《内经》谓：阴络伤，血乃下溢。阴为脏病，阴气从下走泄，阳气失恋上冒，遂令神识昏狂，乃脱症也。况在立冬大节之交关，阅医药，今朝所服，犹是羌、防、葛根。前此柴、防服之屡屡，身中阴阳遭此魔障劫尽，焉有安逸之理？虽急急收拾散越，恐未稳追返耳。
人参　茯神　禹余粮　木瓜　五味　小麦

八旬又四，下元虚惫，膀胱不开，溺淋窒痛。肾藏之阳，通纳皆少，惟峻补元海，可冀小效。至于全好，恐难深许。
当归　鹿茸　茯苓　柏子仁　苁蓉　杞子　熟地　牛膝

厥逆初平，胃口下脘，触著便痛，小便自利，大便黑黏不爽。前者经来暴止，血海恐有凝瘀。议以轻缓通血方法。
丹皮　泽兰　桃仁　料豆皮　小生地　姜汁

昨日用交加散法，黑血略下，痛缓下移，此瘀浊停留，皆为痉厥，以致紊乱气血，奇经失和矣。但心悸，舌赤，阴分自亏。宣瘀之药，多辛善走，择其辛润者，进商回生丹，量进半丸，亦对证稳药。
细生地　姜汁　当归须　丹皮　小茴　桃仁　料豆皮　茺蔚子

阳虚阴亦伤损，疟转间日，虚邪渐入阴分，最多延入三日阴疟。从前频厥，专治厥阴肝脏而效。自遗泄至今，阴不自复，鄙见早服金匮肾气丸四五钱，淡盐汤送，午前进镇阳提邪方法，两路收拾，阴阳仍有泄邪功能，使托邪养正，两无妨碍。
人参　生龙骨　生牡蛎　炒黑蜀漆　川桂枝　淡熟附子　炙草　南枣　生姜

此仲景救逆汤法也，龙属阳入肝，蛎属阴入肾。收涩重镇，脏真自固，然二者顽钝呆滞，藉桂枝以入表，附子以入里，蜀漆飞入经络，引其固涩之性，趋走护阳，使人参、甘草以补中阳，姜、枣以和营卫也。

舌喑强缩，乾涸无津，邪气已入膻中，神识昏蒙，积劳心血及虚，致热竟入矣。诊脉虚小无力。俱补则热闭，今晚以至宝丹三分，凉开水调化，匀五六次铫服，明日再议。
又　心气久耗，营液暗伤，渐枯涸窒塞，小肠火腑失其变化传导，溲溺欲痛，舌刺欲缩，色仍白晦，岂是血滞实火？当滋液以救燔燥，仍佐苦味，以通火液。
鲜浙江生地　元参　竹卷心　人参　川连　菖蒲　百部　桔梗
又　神气消索，五液枯寂，此昏躁妄言，乃阴阳不肯交合，欲作脱象。不忍坐视，议三才汤以滋水源，参入磁、朱以宁神志。
三才加磁、朱、金箔。
又　吸短欲躁，午后至更深为甚，热入阴中，子后清阳用事稍和。自云心中不舒，热熏脚楚。仿邪少虚多例，用仲景复脉汤。
炙草　生芍　人参　生地　麦冬　麻仁　阿胶　鸡子黄

脉微弱而细，鼻准独明，昼日形冷汗泄，不饥少纳，脘腹常痞，泄气自舒。此阳气失护卫，而寒慄汗出，阳失鼓运，而脾胃气钝。前进养营，亦主中宫，想因血药柔软，阳不骤苏，初进甚投，接用则力疲矣。询其不喜饮汤，舌颇明润，非邪结客热之比。议用理中汤法，专以脾胃阳气是理。不独冶病，兼可转运日前之药。昔贤以疟称谓脾寒，重培生阳，使中州默运，实治法之要旨。
人参　生芍　熟术　附子　茯苓　干姜

产后六日，恶露仍下，每呵欠寒粟，凡进汤必呕逆，舌粉白有苔，面目四肢浮肿，兼之消渴，喜得凉饮，胸脘痞闷不饥。此临产外邪乘虚竟入厥阴，邪犯阳明，状如疟证，但产后虚弱，值冬暖不藏之候，得汗方解，显然客邪。然柴胡动竭肝阴，决不可用，议和胃清邪一法。
制半夏　郁金　新会皮　天花粉　杏仁　竹茹

努力络伤，身痛，痰嗽失血，最宜降气通瘀，最忌沉寒呆补。
紫降香末　郁金　茯苓　米仁　苏子　桃仁
入韭白汁十五匙。

产后下焦先亏，腰膂如痿，肛坠不爽，此乃肾虚不摄。痢血与脾病迥异，摄固其阴，略兼通腑。
熟地炭　五味子　茯神　炒白芍　炙　甘草　炒楂肉

劳倦伏邪，初起即用柴胡、紫苏，三阳混散，津液被劫。热邪上结，胸中懊憹，神烦谵语，渴欲冷饮，诊得脉无神，舌色白，病在上焦气分。阅医药不分上下气血，况冬温聘泄，老人积劳，七日未见病退机关，此属重症。岂可藐视轻谈。
瓜蒌皮　黑栀子　白杏仁　郁金　香豉　枳壳汁

入冬天暖，阳不潜伏，质瘦脂亏，禀乎木火，血液既少，内风暗动，遂致眩晕麻痹，陡然仆倒。水不生木，肝阳横逆，络血流行右阻，谓之偏枯，忌用攻风逐痰。清邪凉血，渐致其和，交节不反，原可扶病延年。
犀角　羚羊角　郁金　元参　连翘心　鲜菖蒲　川贝母　橘红

冬温失藏，稚年阴亏阳亢。三阴之阳，当夜分升腾烦躁，上热不宁，昼则安康人健，宜用六味磁石方法。
生六味加磁石、辰砂。

寒热虽减，脘中犹然不爽，非是食滞，乃气结所致，尚宜开上中之痹。
川连　干姜　淡芩　炒半夏　杏仁　白蔻　枳壳　桔梗

此厥症也，缘情怀失旷，肝胆郁勃，阳气直上无制。夫肝脉贯膈入胃，循绕咽喉。今病发由脘至咽，四肢逆冷。所云上升之气，自肝而出，中夹相火，其病为甚。法以苦降、辛宣、酸泄之治，使阳和气平之后，接续峻补阳明，此病必发稀。以胃土久受木戕，土虚则木易乘克也。
川连　生芍　吴萸　乌梅　橘红　杏仁

肝风不熄，都因天热气泄，高年五液皆少，不主涵木，身中卫阳亦少拥护，遂致麻木不仁。丹溪所云：麻属气虚，血少便艰也。苟非培养元气，徒以痰、火、风为事，根本先怯，适令召风矣。议用三才汤合桑、麻，滋肝养血熄风治法。
天冬　地黄　人参　胡麻　桑叶　首乌（生用）

瞳神散大无光，乃动怒阳盛，致血耗水涸，精采散越之象，治宜养血敛液。
熟地　五味　萸肉　茯苓　女贞子　白芍　炙草
丸方：
熟地　五味　茯苓　磁石　萸肉　枸杞　白芍　青盐　龟胶丸。

此肝风夹阳，上逆为厥，得之恼怒惊忧，属七情之病。厥阴肝脉，贯膈乘胃，是以脘中不饥，不思纳穀，木犯土位也。其头晕目眩，亦肝风独行至高之地，而精华之血不得营矣。前用苦降、酸泄、辛宣，病有半月不愈，议兼重镇主之。
川连　吴萸（炒）　白芍　乌梅　淡干姜　生牡蛎

脾胃久虚不复，泄泻呕逆，不欲食，喘促，腹膨，烦渴，无寐，是虚中夹暑，最虑慢惊。宜和补中土，兼清暑热，必得呕止泻缓，寝食得宜，庶不致变。
人参　广皮　木瓜　大腹皮　川连　泡姜　乌梅　茯神

形弱脉小，腰痹痠软，足跟痛，是下元精血暗亏，未老先衰，防致痿痹。温养宜柔，勿以桂、附刚愎。
蝗鱼胶　沙苑蒺藜　甘枸杞子　首乌　茯神　虎骨胶　牛膝　柏子仁
溶胶为丸。

壮年形体充壮，时见眩晕，目泪暗出。前议脉濡大，便久溏，用白术益土，桑叶泄木。入冬尻骨跟痛，耳鸣。皆下少摄纳，当固其下虚，不致内风自动。
九蒸首乌　补骨脂　炒黄甘菊　菟丝子　蝗鱼胶　蒺藜（炒）　枸杞子
胶汁捣丸。

久劳郁悖，夏季尿血，延及白露，溺出痛涩，血凝成块，阻著尿管。夫淋症，方书列于肝胆部，为有湿热阻其宣化气机，故治法苦辛泄肝，淡渗通窍，施于壮实颇效。今望八老翁，下焦必惫，况加精血自败，化为瘀浊，真气日衰，机窍日闭。诊候之际，病人自述，梦寐若有交接，未尝遗泄。心阳自动，相火随之，然清心安肾等法，未能速效，暂以清营通瘀，宣窍之剂。
天冬　生蒲黄　龙胆草　龟板　生地　阿胶　丹皮　焦黄柏

头中清窍痹窒，风火夹阳上升，味变酸浊，明是火化。火郁发之，治从经旨，以茶调散一钱，卧时用真苦丁茶一钱五分，煎汁调服，俾上窍内膜无阻，冀有小效。
藁本　辛夷　苍耳子　蔓荆子　川芎　菊花
苦丁茶为末。

凡热甚而厥，其邪必在阴分，古称热深厥深。病中遗泄，阴伤邪陷，发表攻里，断难施用，和正托邪，是为稳法。
草果　黄芩　知母　人参　炒半夏
五更时服。

高年气血皆虚，新凉上受，经络不和，脑后筋掣牵痛，阴气安静，乃阳风之邪，议用清散轻剂。
新荷叶　青菊叶　连翘壳　藁本　苦丁茶

太阳开，小水自利。阳明伤，则失其阖，浊上逆。四肢冷汗，气喘，胸腹胀闷，都是阳微欲脱，脉绝厥逆，勉与通脉四逆汤，回阳驱阴以挽之。
淡干姜　泡附子　人参　猪胆汁
服药后，脉微继者生，暴出者死。

初病伏暑，伤于气分，潮热渴饮，邪犯肺也。失治邪张，逆走膻中，遂至舌缩，小便忽闭，鼻煤裂血，耳聋，神呆昏乱。邪热蔓延血分，已经入络，津液被劫，必渐昏寐，所谓内闭外脱。
连翘　银花　石菖蒲　犀角　鲜生地　元参
至宝丹一粒。

遗泄阴亏，疟热再伤阴分，声嘶，火升易怒，神躁。水不润木之征，何人饮佐降阴火。
制首乌　知母　天冬　人参　茯苓　麦冬

劳复，虚寒泄下，加以绝谷胃损，络血洞下，昏乱无神。脉诊三五参差，阴阳已属脱根，恐坏于子丑二时，真气不相维续。勉用大封固一法。
人参　熟附子　生耆　五味子　于术

此吸受秽浊，募原先病，呕逆。邪气分布营卫，热蒸，头胀身痛。经旬至神识昏迷，小溲不通，上中下三焦交病，舌白，渴不多饮。仍是气分窒塞。当以芳香通神，淡渗宣窍。俾秽浊气由此分消耳。
通草　猪苓　茯苓皮　米仁　淡竹叶　腹皮　至宝丹

热久伤阴，津液不承。呛咳，舌红罩黑，不饥不食，肌肤甲错，渴饮不休。法当滋救胃液以供肺，惟甘寒为宜。
麦冬　南花粉　白沙参　冬桑叶　蔗浆

望色萎瘁晦黯，闻声呼吸不利，语音若在瓮中，诊脉右缓左急。问初病，忽热忽温，头中如裹，腰痛欲拊扪，神识呆钝，昏昏欲寐，肢节瘛痉，咳痰映红，溺溲短缩，便溏带血，不饥不渴，环口微肿。唇乾不红，舌白糜腐。此水穀酒腥，湿热相併郁蒸，阻挠清气之游行，致周身气机皆令痹塞。夫热邪、湿邪，皆气也。由募原分布三焦，营卫不主循环，升降清浊失司。邪属无形，先著气分。时师横议表邪宜汗，里滞宜消，见热投凉，殊不知热由湿郁，气行热走。仲景痉暍从湿化，忌汗、忌下，明示后人，勿伤阴阳耳！但无形之邪，久延必致有形，由气入血，一定理也。据色脉症参之，未见或可採用。
羚羊角　茵陈　银花　连翘　通草　大腹皮　茯苓皮　猪苓　泽泻　至宝丹

产后下虚，血病为多，今脘中痞胀，减食不适，全是气分之病，但调气宽中，勿犯下焦为稳。
生香附汁　苏梗　神曲　豆蔻　桔梗　茯苓

浊气上逆，恶心不食，冷汗烦躁，最防暴脱。不可但执恶露滞满，而专泄气攻血。
人参　淡干姜　淡附子　泽泻
冲入童便。

疟有十二经，然不离少阳、厥阴。此论客邪之伤，若夹怫郁嗔怒，致厥阴肝气横逆，其势必锐。经言：肝脉贯膈入胃，上循喉咙，而疟邪亦由四末扰中，故不饥不食，胃受困也。夫治病先分气血，久发频发之恙，必伤及络，络乃聚血之所，久病血必瘀闭，香燥破血，凝滞滋血，皆是症之禁忌也，切宜凛之。
青蒿　生鳖甲　炒桃仁　当归尾　郁金　橘红　茯苓
又方：
桃仁　柏子仁　新绛屑　青葱管　归须

膈间肿，横如臂，坚硬痛楚，体髀䯒股皆肿，经谓之伏梁，又曰风根。此下焦阳虚，气不能运化也。此属危症，勉拟一方，恐未能效。
淡川附　荜澄茄　人参　鹿茸　茯苓

脉左数，上热下冷，淋带不止，此内热湿郁，久则元虚。
花波罗滑为末，浆丸。即珍珠粉丸三钱
孕妇忌服。

凡有痔疾，最多下血，今因嗔怒，先腹满，随泻血，向来粪结，近日便溏，是风木郁于土位。气滞为膨，气走则泄，议以理中汤，泄木佐之。
人参　附子　茅术　醋炒柴胡　炮姜　地榆炭　厚朴　醋炒升麻

瘀积于肝，邪正错乱，脏腑之气交伤而成膨疾，腹胀气壅。拟禹余粮丸，破血泄肝，通利二便治之。
禹余粮丸十粒。

中虚阳郁，胸膈不舒，饮食不快，拟逍遥散，疏肝和脾，使甲胆清阳上达，生化气行，病可痊愈。
人参　柴胡　茯苓　归身　炙黑甘草　焦术　广皮　丹皮　炒白芍

偏枯症，「风论」云：邪中五脏六腑之俞穴，各入门户为病，则四肢不举，然阳主左，而阴主右也。又云：汗出偏沮，使人偏枯。此外感之邪，或营卫皆虚，邪乘虚入，或虚风内动，皆有之。医者治之，当补正以逐邪，未可逐邪而不顾本元。然治之之法，以阳明为主。
生耆　白芍　当归　防风　续断　萆薢　蚕砂　橘红　虎骨　秦艽

病热，汗出复热而不少为身凉，此非痎疟，狂言失志。经所谓：阴阳交即是病也。交者，液交于外，阳陷于内耳，此属棘手症。
人参　生地　天冬

关格者，经言脉数俱盛四倍，阴阳结邪相离，而不复相管，羸不及于天地之精气则危矣，极言关格之不可治。前贤拟方，亦皆未尽善。愚意离愁郁结，病属七情，果难措手。今此症由甘肥积热，酒性慓悍，致伤脏腑津液，治以清通清滋，或尚可希冀。
川连　生草　栝蒌皮　元参　枳壳　胆星　苦丁茶　柏子仁　元明粉
等分蜜丸。

自失血半年以来，心悸怔忡，胁左时动。络脉空隙，营液暗伤，议甘缓平补。
酸枣仁　柏子仁　桂圆肉　生地　茯神　杞子　炙甘草
饥时服。

古人治胁痛法有五，或犯寒血滞，或血虚络痛，或血著不通，或肝火抑郁，或暴怒气逆，皆可致痛。今是症脉细弦数不舒，此由肝火抑郁。火郁者络自燥，治法必当清润通络。
潮栝蒌　炒香桃仁　归身　新绛　炒白芍　炙甘草

脉转劲，舌乾赤，嗳气不展，状如呃忒。缘频吐胃伤，诸经之气上逆，填胸聚脘，出入机逆。周行脉痹，肌肉著席而痛，转加平昔辛香燥药不受，先议治肺经，以肺主一身之气化耳。
炒香枇杷叶　苦杏仁（去皮，炒）
二味水煎一杯许，冲入桔梗、枳壳汁。

天气下降则清明，地气上蒸则晦塞，上焦不行，下脘不通，周身气机皆阻，肺药颇投者，肺主一身之气化也。气舒则胃醒食进，不必见病治病，印定医人眼目。
炒香枇杷叶（一两）　桔梗（一钱）　紫菀茸（三钱）　炒杏仁（三钱）　米仁（三钱）　白通草（一钱）
上药煎清汤一杯。

渴饮不解，经谓之膈消，即上消症也，言心移热于肺，火刑金象。致病之由，操心太过，刻不宁静。当却尽思虑，遣怀于栽花种竹之间，庶几用药有效。
生地　天冬　枣仁　人参　柏子仁　知母　金石斛　生草　元参

腹中如有水状，行则腹鸣濯濯。经言：肺移寒于肾，水气客于大肠，如囊裹浆，按之不坚，属火衰阳虚，不得转输于膀胱，谓之涌水。
人参　附子　茯苓　白术　干姜　炙草

手足软，不能坐立，是属痿也。痿症《内经》历言：五脏之热，髓枯骨软。治应苦坚滋营，今之医者多作阳虚治之，痿症不愈，皆由是也。
虎潜丸。

厥者，脉动而身静谓之尸厥。此气闭于外，气血未乱，通其阳则生。今厥而脉乱，气血并走于上，如天地之郁，则沙飞水涌，莫之可当，为之大厥。此人身之根蒂空虚，三阳并羸，俟其气返则生，不返则危矣。
大熟地　磁石　代赭石　五味子　白芍　人参　河车
# 卷二
**汪天植**　脉数如浮，重按无力，发热自利，神识烦倦，咳呛痰声如嘶，渴喜热饮，此非足三阳实热之症，乃体属阴虚，冬月失藏，久伏寒邪，已经蕴遏化热。春令阳升，伏邪随气发泄，而病未及一旬，即现虚靡不振之象，因津液先暗耗于未病时也。今宗春温下利治。
淡黄芩　杏仁　枳壳　白芍　郁金汁　橘红

女科有胎气，以立基为要。恶阻呕吐酸味，宜安胃调气。产后下虚，血病为多。今脘中痞胀，减食不适，全是气分之病，但调气宽中，勿动下焦为稳。
生香附汁　苏木　神曲　豆蔻　桔梗　茯苓

〔春温症（附暑湿热）〕

朱先生劳倦嗔怒，是七情内伤，而温邪感触，气从口鼻直自膜原中道。盖伤寒阳症，邪自太阳，次第传及，至于春温夏热，则鼻受气，肺受病，口入之气，竟由脘中，所以原有手经见症，不比伤寒足六经之病也。其原不同，治法亦异。仲景论温邪不可发汗，汗则劫津伤阳，身必灼热，一逆尚引日，再逆促命期。又云：鼻息鼾，语言难出，剧则惊痫瘛瘲，无非重劫津液所致。今病发热，原不是太阳客邪见症，所投羌、防辛温表汗，此误即为逆矣。上窍不纳，下窍不便，亦属常事。必以攻下，希图泄热。殊不知强汗劫津而伤阳，妄下劫液更亡阴。顷诊脉，两手如搐而战，舌乾燥而无苔，前板齿乾，目欲瞑，口欲开，周身灯照，而淡晦斑纹隐隐约约，几日来时有呃逆。因胃乏穀气而中空，肝阳冲突上冒肆虐耳。为今返正，先与糜粥，使胃中得濡，厥阳不致上冒，而神昏之累可已。进药之理，甘温可以生津除热，即斑疹亦不足虑。观仲景论中，邪少虚多，阴液阳津并涸者，复脉汤主之，谨仿此义。
炙甘草　人参　生地　白芍　阿胶　麦冬

温邪有升无降，经腑气机交逆，营卫失其常度为寒热。津液日耗，渴饮不饥。阳气独行，则头痛面赤，是皆冬春骤暖，天地失藏，人身应之，患此者最多。考古人治温病，忌表散，误投即谓劫津。逆传心包，最怕神昏，谵语，妄狂，治病以辛甘凉润为主。盖伤寒入足经，温邪入手经也。上润则肺降，不致膹郁。胃热下移，知饥，渴解矣。
嫩竹叶　桑叶　杏仁　蔗汁　麦冬　生甘草　石膏（冰糖净炒）

起自热病，热伤阴络，血大泻，自当宗血脱益气之旨。今脉左大急疾，右小微弱，脐旁动气，肌肤枯燥，阴分大耗。正当暑月，何以堪此？拟进九龙法，通补兼施。若得动气稍减，病可平和矣。
熟地炭　山楂（糖油炒）　琥珀屑　新绛
冲入藕汁

素有浊阴上干之症，近因湿气淫蒸，新旧合而为一，壮热吐苦水，哕，上逆，舌色微白，脉小弦。木气欲升，而复为湿遏之象也。当用苦辛以劫湿邪为主，即仲景先治新，后治痼之意也。
川连　泡姜　炒厚朴　半夏　块苓
即进一剂，哕少缓，可用黄连温胆汤一二盏。

邪热盘踞阳明，体虚不耐重剂，宜轻用苦辛通泄为主。
连翘　杏仁　生香附　橘红　滑石　鲜荷叶　通草　银花
又方　：米仁　连翘　银花　橘红　通草　青荷梗

中气素虚，形寒饮冷，遏伏暑湿之火，蕴于膻中，劫津耗液，尽从燥化，肺气不能下输，肠胃燥满不行。下之遂逼血下行，血既下夺，亦云竭矣。阴不配阳，汗从外泄，即为上厥。上厥下竭，肺经独受燥累，急进清燥救肺汤以回阴液。
枇杷叶　人参　麦冬　桑叶　阿胶　杏仁　生石膏　竹叶
继进方：羚羊角　枣仁　茯神　山栀皮　黑豆皮　枇杷叶　麦冬　蔗汁　鲜菖蒲
再进方：小生地　人参　阿胶　茯苓　黑豆皮　枇杷叶　青蒿　麻仁　麦冬

脉来和静，舌苔已退，但时或烦热，胸中未适，此皆燥邪未尽之征，是以神识尚未全复，究竟必以滋燥为先。
阿胶　枇杷叶　麦冬　川斛　山栀　北沙参　茯神　菖蒲

邪脉悉退，微迟和缓，用平调营卫，胃气自复，复脉汤主之。
人参　麦冬　炙草　阿胶　茯神　白芍　麻仁　五味　炒生地

舌白肢厥，语错，丹疹背多胸少，汗大出，此湿邪著于气分。邪郁气痹，故现外寒，非虚脱也。生地、阿胶滋清凉血，则气湿愈阻。此属邪郁，不但分三焦，更须明在气在血。
羚羊角　天竺黄　射干　川贝　米仁　茯苓　石菖蒲

目赤唇焦，齿燥舌黑，嬉笑错语，发哕发斑，温毒遏伏之象。
绿豆壳　银花露　方诸水　犀角　川贝母　人中黄　芦根汁
徐徐温服。
又方：金汁拌浸人参　银花露　鲜菖蒲　元参　鲜生地　羚羊角　真金箔

五十七岁，丰腴体质，适值过劳，阳气受伤，呕吐食物，无头痛身热，已非外感风寒，而间日烦躁渴饮，唇焦舌黑，是内伏热气，由募原以流布三焦，亦如疟邪分争营卫者然。然有年积劳既久，伏邪客病本轻，脉小缓，按之不为鼓击，可为征验，且二便颇通，略能纳穀，焉有停滞积聚？仲景于瘅热无寒之条，不出药方，但曰以饮食消息。后贤参圣意，甘寒以养胃阴，其热自解。要知表散之辛温，消滞之苦温，以及苦寒沉降，多犯圣训戒律矣。
鲜生地　甜杏仁　麦冬　花粉　竹叶心　青蔗汁　连翘

舌心黄边白，渴饮水浆，停胃脘欲吐，微微冷呃，自利稀水，小便不利，诊脉坚劲不和。八旬又二，暑热湿邪内著。必脾胃气苏，始可磨耐，以尊年不敢过用清消矣。议用清暑益气方。
人参　茯苓　广皮　猪苓　石莲子　川连　黄芩　厚朴　泽泻　煨葛根

脉弦呕吐，心中懊憹，不纳水穀，倏冷忽热，虽因嗔怒七情，兼有客邪伏气，汗多不宜表散，清暑和中为正治。
杏仁　半夏　郁金　茯苓　广皮　枳实　金斛

诊脉左虚大，右涩小弱。症见：目瞑短气，遗尿肢掉，神识渐迷，渴不欲饮，侵早稍安，晡时烦躁，此乃积劳元伤，热气内迫，劫烁脏液，致内风欲扰，有痉厥之虑。仲景谓：元气受伤致病，当与甘药。就暑热伤气，亦属发泄所致，东垣发明内伤暑病益气诸法，足为炳据。若动攻表里，是速其散越耳。
麦冬　生甘草　鲜莲子　知母　竹叶心

不饥不欲纳食，仍能步趋，长夏湿蒸，著于气分，阳逆则头中胀闷，肌色萎黄。与宣气方法。
西瓜翠衣　飞滑石　米仁　芦根　通草　郁金

脉转数，舌红。面肿消，肤痛，汗减，耳鸣，咽呛，肛痔。湿中化热乘窍，仍清气邪，佐通营卫，桂枝白虎汤主之。

酒家湿胜于内，暑邪秽气亦由口鼻而入，内外相因，延蔓三焦，汗多寒热不解，非风寒从表而散，头胀脘闷，呕恶而渴不多饮，两足反冷，是热在湿中而来。古称湿上甚为热，不与伤寒同论。
杏仁　半夏　茵陈　白蔻　厚朴　广皮　茯苓皮　六一散　鲜菖蒲

**三益号**　劳倦吸入冷气，营卫不行，则形寒战栗。今中焦未醒，宜和脾胃。
当归　白芍　桂枝　炙草　大枣　煨姜

**章**　暴冷外加热气内郁，肺窒不降，脘闷如饥，水饮欲呕，头痛寒热，当治上焦。
桔梗　象贝　橘红　兜铃　北沙参　杏仁

热缓神昏，咳痰呕逆，舌不能言。余邪渐入心包络，恐著瘛瘲，进芳香入络法。
万氏牛黄丸。

秽浊不正之气扰中，痞闷，恶心，头疼，烦渴，形寒内热，邪不在表，未可发散。
杏仁　蒌皮　滑石　通草　白蔻　郁金　花粉　连翘

脉细数舌绛，烦渴时热，病九日，邪气稍衰，正气已亏，不宜再作有余治。
鲜生地　阿胶　元参　麦冬　知母　麻仁

时疫发热，脘闷恶心，斑发不爽，神烦无寐，舌色转红。邪热将入营分。虽胃滞未清，亦宜先清营热，勿得滋腻为稳。
鲜竹心　元参　连翘心　鲜菖蒲　银花　川贝

阴液损伤，阳气上冒，衄血咳痰。理宜和阳存阴，冀津液稍复，望其转机。至于疏滞解表，和表诸法，自然另有高见，非敢参末议也。
秋石拌人参　阿胶　鲜生地　麦冬

脉软咳痰欲呕，饥时甚。虽是时邪未清，高年正虚，理宜养胃阴，金匮麦冬汤。
麦冬　人参　半夏　甘草　粳米　大枣

胃津既伤，肝风上扰，神迷肢震，面浮欲喘，病势危险，勉拟救胃阴方。
人参　麦冬　生甘草　白粳米　炒半夏　南枣

时疫六日不解，头疼发热，舌绛烦渴，少腹痛剧，已经心包，虑其厥痉。
犀角　连翘心　银花　元参　通草　鲜生地
又方：
犀角　鲜生地　元参　麦冬　川贝

先厥后热，邪气蕴伏亦久，从传染而得。今脉数舌红，头疼乾呕，脘闷多痰，皆是热蒸营卫，虑其再厥。
羚角　犀角　连翘心　川贝　元参　银花　通草　郁金
又方：
犀角　连翘心　川贝　元参　银花　通草　郁金
又方：
犀角　连翘心　川贝　通草　银花　石菖蒲　金汁
又　前方去通草加麦冬
又方：
卷心竹叶　知母　生甘草　麦冬　花粉　川贝
又方：
鲜佩兰汁　麦冬　南花粉　枣仁　米仁　川贝

温热后肝阳乘胃，涎沫自出，胸满如闷咽中间，或气促，潮热时作，四肢微冷。虑其厥逆，进熄风和阳法。
淮小麦　炒半夏　甜杏仁　炒麦冬　南枣
又方：
人参　麦冬　淮小麦　茯苓　南枣　炙甘草

时热食复，胸痞，恶心欲呕，进半夏泻心法。
炒半夏　川连　枳实　杏仁　姜汁　厚朴　草蔻
又方：
人参　山楂　枳实　干姜　姜汁　炒半夏

脉缓舌色灰黄，头疼，周身掣痛，发热不止，乃时疫湿温之症。最忌辛温重药，拟进渗湿之法。
竹心　连翘心　厚朴　木通　杏仁　飞滑石　茵陈　猪苓

脉左数右缓，舌白发热，自汗，小溲溺痛，身半以上皮肤骨节掣痛。皆是湿邪有痹，虑其清窍矇蔽，有神昏厥逆变幻，拟用轻清渗湿方。
连翘　豆卷　米仁　丝瓜叶　花粉　茵陈　通草　杏仁　飞滑石

脉细舌灰白，渴不能多饮，膨闷不知饥。湿温半月有余，病邪虽解，余湿未尽，良由中宫阳气郁遏，失宣畅机关，故舌喜得香味。理宜护持胃阳，佐以宣浊驱湿，未可再作有余攻伐，虽取快一时，贻祸非轻小也。
半夏　人参　厚朴　橘红　枳实　茯苓

脉促神倦，目上视，咳痰欲喘，唇燥舌红，温邪发热，半月外不解，所拟发散消导之药，病不少减，正气反伤。内风乘虚上扰，虑有痉厥变幻，非轻小之恙，姑与甘缓法。
炒麦冬　北沙参　淮小麦　生甘草　南枣肉

脉虚细无力，热止后汗多，心悸头晕，寐多惊恐，舌红营阴受伤，理宜和阳存阴。
生地　麦冬　淮小麦　阿胶　人参　炒麻仁

**陈**　诊脉左带微数，右关微弦，胸脘痞闷，右眼角赤，皆是肝木乘坤土。经旨有肾藏志，脾藏意。今梦寐惊惕，是见不藏之象。倘调养失宜，内有七情之扰，外有六淫之侮，再经反复药饵，无过树根草皮，焉能有济。故重言以申其说。
人参　半夏　枳实　茯苓　干姜　小川连
第二案　六脉略和，舌胎已退，胸脘稍宽，渴饮至胃，微觉呆滞，大便乾燥。势见阴枯阳结，通阳之中，佐以润燥，亦属至理。至于调养静摄工夫，不必再赘。
柏子仁　苁蓉　归须　炒桃仁　块苓　桂心
第三案　立夏日诊脉，气和病情减。清晨微觉气闷，阳气尚未全振。再论人身中，阴阳二气每相眷顾，阳病久必伤阴，阴病久必伤阳，故病久之体，调养失慎，必至反复。谆谆至嘱，进苓桂术甘汤以宣上鬲之阳。
第四案　年过五旬，肾气本弱，病缠日久，脾土亦馁。肾恶燥，脾恶湿，经旨昭昭。若欲平稳，宜乎分治为妥，是将来调补丸药章旨。今上鬲已宽，且进下焦调补为法。
苁蓉　归身　杞子　茯神　小茴　柏子仁　天冬　巴戟　牛膝
第五案　病减六七，惟纳食不易运化，饮汤不易下趋，口中味淡，时或作酸，大便燥艰，乃脾阳不振，肾阴未复，故润剂之中，佐以辛香，有合经旨辛甘化风之意。
柏仁　小茴　苁蓉　车前　茯苓　牛膝　归身　桂心
第六案　脉神俱安，大便艰涩不爽，脐间隐隐作痛。高年肾阴暗亏，血液不能灌溉四旁，肠中枯燥，更衣颇觉费力。拟进通幽汤方法以润之。
归须　红花　郁李仁　柏仁　麻仁　生地　升麻
第七案　两日连次更衣，脐间疼痛已止，胸鬲之间，略觉不和，则知病缠日久，不独血液受亏，气分亦为之不振。拟温填药饵，佐以通阳，庶几中下两顾。
苁蓉　茯苓　杞子　小茴　柏仁　牛膝　人参　巴戟

**范升九**　四肢乍冷，自利未已，目黄稍退，而神倦不语。湿邪内伏，足太阴之气不运。经言：脾窍在舌。邪滞窍必少灵，以致语言欲謇。法当分利佐辛香，以默运坤阳，是太阴里症之法。
生于术　草果仁　厚朴　木瓜　茯苓　泽泻
第二案　身体稍稍转动，语謇神呆，犹气机未为灵转，色脉非是有余，而湿为阴邪，不徒偏寒热已也。
生于术　石菖蒲汁　郁金　茯苓　远志　米仁
第三案　湿滞于中，气蒸于上，失降，不得寐，口起白疳，仍不渴饮。开上郁，佐中运，利肠间，亦是宣通三焦也。
生于术　寒水石　米仁　桔梗　广皮　猪苓　泽泻
第四案　湿胜中宫不运，易生痰饮，不欲食，须使神机灵泛，少佐疏滞。
外台茯苓饮去广皮，加天竺黄、石菖蒲。
第五案　人参　金斛　枳实　于术　茯苓　广皮
第六案　脾胃不醒，皆从前湿蒸之累。气升痰咳，参药缓进。
炒川贝　茯苓　地骨皮　米仁　郁金　淡芩

**吴子纯**　连朝骤热，必有暑气内侵，头热目瞑，吸短神迷。此正虚邪痹，清补两难，先与益元散三四钱，用嫩竹叶心二钱煎汤，凉用二三小杯，常用绿豆清汤服。
第二案　温邪中伤之后，脾胃不醒，不饥，口渴，议清养胃津为稳。
鲜佩兰叶　川斛　知母　大麦仁　炒麦冬

**王廷佑**　寒包郁热，亦属温邪。
桔梗　大力　连翘　苏子　滑石　枳壳　赤芍　木通
寒热渐除，间一日复来，即暑邪入里之征，因正气不振故也，但烦渴不减。舌苔黄厚，胃中滞浊犹然不清。河间方法，正直此症，非是抄窃旧方，乃去邪务尽之意。

暑风入肺，咳痰发热，四肢无力，微冷，气喘，神倦。恐邪犯心包，有慢脾惊搐之虑。拟进局方至宝丹，芳香逐暑，使喘缓神安，再商进和脾胃药。
又案：有汗出热缓，神识昏愦，邪热内闭，未得外越，易变痉厥。进芳香开闭，以逐秽邪。牛黄丸。
又方：
生地　甘草　知母　淡竹叶　滑石　银花
又方　：人参　生草　知母　南枣肉　麦冬　茯神　广皮

**徐方鹤**　脉缓舌白带灰黑色，心中烦热，汗多渴饮，嘈杂如饥，肛中气坠，如欲大便。平昔苦于脱肛，病虽夹湿热，寒凉清湿热之药味难投，拟进和中法。
炒麦冬　粳米　川斛　半夏　南枣

**徐**　左脉数，舌白目黄，遍身发黄，左腰胁间痹痛。卧则气逆，或嗳气，或咳呛则痛不可忍。湿热著于络中，气机阻遏不宣。况时邪一、九日，正邪势方张之候，故攻病药饵，往往难投，轻药为稳。
豆卷　白蔻　通草　茵陈　米仁　杏仁　猪苓　泽泻

雨湿地蒸，潮秽经旬，人在气交之中，口鼻吸受，从上内侵，头胀脘闷，肉刺骨痛。盖肺位最高，其气主周身贯穿，既被湿阻，气不运通。湿甚生热，汗出热缓，少间再热。凡风寒得汗解，湿邪不从汗解耳。仲景云：湿家不可发汗，汗之则痉。谓湿本阴晦之邪，其伤必先及阳，故汗、下、清热、消导与湿邪不相干涉也。湿也，热也，皆气也，能矇蔽周身之气，原无有形质可攻，由上不为清理，漫延中下二焦，非比伤寒六经，自表传里相同。河间畅发此义，专以三焦宣通为法。明张司农亦以苦辛寒主治，总以气分流利为主，气通则湿解矣。今两旬不愈，入暮昏厥。厥者，逆乱之称。以邪深入至阴之中，热蒸上冒，致神明为邪所矇蔽矣。初湿邪下注，而大便为溏，今则气窒结闭，而大便不通，古称热深厥深。又云：厥少热多则病退，厥多热少则病进。凡厥多隶厥阴也。
掘地坎三五尺，全无瓦砾，方是真土，入新汲井水，用木棍淘二三百下，取泥浆水，澄清二盏，另以绿豆皮、野赤豆皮、马料豆皮各五钱，入地浆水中，煎汤一茶杯许，候温，入生珍珠细粉约七八分、冰片半厘，匀三次服。

再论暑湿客气，由上受以行中道，未按经法，致三焦否塞。逆乱为厥，厥属邪深在阴，故取地浆重阴之气。珠潜水底咸寒，少佐冰片辛热，能开热痹，直走至阴，以冀厥止。究竟暑湿热气，乃无质之邪，瀰漫胸臆，如烟雾缭绕，诸宗气营气，无以展舒，焉有知味知饥？彼攻消峻克，能涤有质之邪滞，非湿结气分之治也。昔轩岐云：从上病者，治其上。且上焦如雾，藉轻扬可以去实。半月不更衣，断勿攻下，皆气窒使然。
川贝　米仁　兜铃　白蔻　连翘　射干　通草

舌红微渴，齿痛味甘，中宫不运，气郁之热，未得全去也。
连翘　米仁　茯苓皮　赤豆皮　川贝　白蔻

**潘毓翁**　中年冲气痰升，喘急随发随止，从肝肾本病治，固是地黄饮子，用意在浊药轻投，勿以味厚凝滞痰气，但以质能引导至下，变饮为丸，纯是浊药柔温。若归脾汤甘温守中，养脾之营，更与痰饮冲逆相背。自七月间，反复必有暑湿客气，从呼吸而受。据述肌肤间发丹疹，浮肿甚速，腠膜映红，若但内症，未必有此。思夏秋口鼻受气，上焦先伤，与肝肾本病两途。上焦失解，理必延漫中下，而三焦皆为病薮矣。此胀在乎脉络，不在腑肠，水穀无碍者缘此。况久病大虚，温补不受，必当推其至理。伏邪引动宿病，仲景论必先理其邪，且口渴便实，岂温热相宜？自言怀抱郁结，相火内寄肝胆，如茎肿囊纵，湿壅水渍。勉以三焦气分宣通方，仿古二虚一实，偏治其实，开其一面也。
飞滑石　杏仁　茯苓皮　厚朴　猪苓　通草　白蔻仁

积劳伏热，值初冬温暖，天地气不收降，伏邪因之而发，是为冬温。实非暴感，表散无谓。其痰喘气促，左胁刺痛，系身中左升不已，右降失职。高年五液已衰，炎上之威莫制，脉现左细右搏，尤属阴气先伤。烦劳兼以嗔怒，亦主七情动阳。从来内伤兼症，不与外感同法。苦辛劫烁胃津，阴液日就枯槁。故仲景凡于老人虚体，必以甘药调之。夫喘咳之来，固是肺热，以诊脉、面色论之，为下虚正气不主摄纳，肾病何疑？即初起热利，亦是阴不固。拟用复脉汤。
炙甘草　炙生地　炒麦冬　生白芍　麻仁　蔗浆

温邪兼劳倦，从内伤治，已获小效。独左胁痛难转侧，咳嗽气触必加闪痛。想因平素操持，肝阳易炽，营阴暗耗。《内经》以肝为将军之官，谋虑出焉。故身中左升之气属肝主之，右降之气属肺主之。今面微赤而咳频，前此上焦畏热烦躁，其左升之令不已，右降之气失司，已经洞悉。经以左右为阴阳之道路，升降周行，一日夜行五十度，平旦交会于气口。既为拂逆情志，而里气郁遏，冷热外加，营卫因之窒阻。此阴阳道路流行或迟或速，无平旦清明之气，是以发散消导、清火利痰之品，昧于身中，转旋有若天地也。再论平昔精力颇健，今已大年，下焦先虚。夫下虚者上必实，眩晕，神昏，自利可见矣。以冬令藏聚，返根之候，见症若是为忽然中厥，亦属常有。此授药之难，自宜瞻前顾后，议用钱氏地黄汤意，栽培三阴脏阴，疏其三阳腑阳，俾脏主藏，腑主通，佐以咸降理逆，穀味有加，再为进商可也。
熟地　白芍　山药　泽泻　丹皮　茯苓　牡蛎　阿胶

暑邪成疟，热结三焦，脘痞有形，烦渴喜冷饮，从河间法主治。

暑热未尽，清窍不利，自言神识如迷，夜不成寐。
竹叶　元参　连翘心　菖蒲　郁金　川贝

高年正气已衰，热邪陷伏，故间疟延为三日，此属厥象。舌涸脘痹，噫气欲呕，胃虚客逆，恐有呕吐呃忒之变。议用旋覆代赭，镇其逆乱之气，合泻心法以开热邪壅结为主。
人参　川连　干姜　白芍　旋覆花　代赭石　乌梅　牡蛎　半夏
服一剂，减去半夏、干姜服。

经云：夏伤于暑，秋为痎疟。今时已孟冬，疟始发动。盖以邪气内藏于脏，为厥、少两阴经疟也，拟以温脏法。
厚朴　制附子　生牡蛎　炙甘草　大枣

食菜下痢腹痛，是初因寒湿伤脾，久变湿热，蒸于肠胃，况利后痛不减，腹中硬起不和，不得流通明甚。当以苦泄小肠，兼分利而治。
川连　黄柏　苦楝皮　泽泻　木通　楂肉

口中乾燥，小水全无，泉源已竭，阴液无以上承，利症噤口，都是湿热壅于胃口。下元衰惫，冲脉气震高突，此攻病保真，理难捉摸。
川连　草决明　石莲　黄芩　乌梅　白芍

少腹痛，下痢带血。
黄芩　炙草　炒银花　炒丹皮

痢止咳频，脉虚形寒，多悸。进甘缓法，小建中去姜，加玉竹。

阴络受伤，下午黄昏为甚。非自治痢通套可效，大旨以守阴为法。
熟地炭　建莲　茯苓　五味子　赤石脂　泽泻　阿胶

稚年频频伤风咳嗽，汗出痰多，不嗜谷菜，乃卫外不固，肺易偏伤冷热。当春升气泄，忽然指握无力，走动足疲，语言或謇，常有呕恶。盖卫应乎胃，胃属阳明，其脉主司束筋骨，以流利九窍，而四肢原属脾胃，舌为心苗，脾窍通焉。此皆久伤气分，乘气泄而病，乃虚症也。治法以充脾胃脉络，疏窍诸药皆当屏绝，百日可期其效。
人参　蜜炙耆　归身　炙草　广皮　白芍　防风根　煨姜　枣子

脉虚数，喉乾舌燥欲咳，乃阴亏于下，燥烁于上，非客病也。
生地　熟地　天冬　麦冬　扁豆

咳嗽肉消，老弱肾病，食入腹胀，大便稍利，势减兼之，昼甚夜轻。据是气分阳府失宣，徒执虚治不效。经云：二虚一实者，偏治其实。开一面文也，据经以疏方。
米仁　茯苓　泽泻　杏仁　寒水石

脉细咳逆，不得侧眠，肌消色夺，经水已闭，食减便溏。久病损及三阴，渐至胃气欲败，药饵难挽。拟进建中法，冀得胃旺纳穀，庶几带疾延年。
建中汤去姜。

**王公美**　脉沉而咳，不能著枕而卧，此老年下元虚，气不摄纳。浊气痰饮，皆为阴象，乘暮夜阴时寐发。发散清润皆非，当以小青龙法，开太阳经，撤饮下趋。
小青龙去麻、辛、草。

**徐（十四岁）**　幼冲多六气之扰，少七情之伤，痛在下焦肢末，初痛必系寒湿痹阻于经络之中，方书谓为寒为痛，为湿为肿。砭刺疏通，引动脉中之气血，原得小效。寒湿邪气属阴，久蓄不得解散，蒸腐血液，变热成脓，附骨痈疡，久而精神日惫，理必延为漏卮矣。三年宿疴，寒暑迭更，邪必涣解，此为损症。凡女子二七而天癸至，谓体阴用阳也。昔因客气而致病，再因痛伤，已损及真气，诸症所称难状痼疾矣。今倐热蒸蒸，喉燥呛咳，纳食日减，乃损至精髓，草木攻邪，日加剥斫。参苓养气，难充形质。投药必不见长，无治病成法可遵。盖以有情之虚，养非气味之乘，强望胃纳扶持，至春回寒谷，再议丸方。身体热蒸多呛火升，用糯稻根须，漂、洗洁，阴乾，两许煎汤。服此能退阴分燔灼之热。种植以来，不见天日，得水土之养，清而不克之药。人参非助热之药，《本草》云：阴中之阳，其气主升，故不宜单用。食少易热，咳呛，耆术归地，皆为壅滞。以人乳旋成粉，和参末捏作钱许小丸，俾濡养血中之气。藉人身之生气，胃气略好，当与景岳一气丹，制膏与服，中有红铅一味，世间无有真者，以真坎气二十四枚代之，合乎二十四气以默运耳。

**吴**　风温上受，饮邪上泛，卧枕则咳甚。饮，阴类也。先以轻扬肃上，再议理饮。
桔梗　兜铃　米仁　茯苓　通草　象贝
急火煎服一次。
又案　轻可去实，恰当上受风温，但左胁引动而咳甚。经言：左升太过，右降不及。然非肝木之有余，雨水春木萌动，气升上冲，皆血液之少，不主配偶之义。
甜杏仁　玉竹　甘草　桃仁　炒麻仁

**汪裕当**　喉痒呛甚，形寒忽热，今早便溏，卧醒咽乾，不为口渴。议养胃阴以供肺。
扁豆　北沙参　南枣
元米汤煎。

酒客伏湿，脉数，汗多，咳嗽，食不易运，病在手足太阴。
茅术　扁豆　米仁　桑皮　杏仁　半夏　茯苓

老年冬季喘嗽，是元海不主收摄，冲阳升举，饮邪上泛，阻遏流行，喘嗽愈甚。阅古，都主八味肾气，温养坎中之阳，收纳散失之真，不主消痰清肺，意谓非因六气所致。奈体质不受桂、附，年前议进柔阳通摄，若以建立上中之阳，乃心脾甘温之剂，与下焦不纳无谓。
紫衣胡桃肉　茯苓　补骨脂（另用胡铫肉拌蒸晒炒）　鹿茸（切薄片，盐水浸一日烘燥）　肉苁蓉　五味子　远志肉　青盐　柏子霜
蜜丸。

脉细软涩，气冲失血，寐欲遗精，今纳穀不运，神思日倦，缘操持太过，上下失交，当治中焦，心脾之营自旺，诸症可冀渐复。偏热偏寒，都是斫丧真元。
人参　归身　于术　广皮　枣仁　茯神　白芍　炙草

当夏四月，阳气大升，体中阴弱失守，每有吐衄神烦。已交夏至，阴欲来复，进甘药缓补，所谓下损不得犯胃也。
熟地　莲肉　炙草　山药　茯神　芡实　阿胶　柏子仁

稚年吐衄，热伤为多。今脉小肌松，食少胃虚，阳升已露一斑。进甘凉益胃方。
炒麦冬　生扁豆　北沙参　茯神　木瓜　炙草

秋暑失血，初春再发，脉右大，颇能纳食。《金匮》云：男子脉大为劳，极虚亦为劳。要知脉大为劳，是烦劳伤气。脉虚为劳，是情欲致损。大旨病根驱尽，安静一年可愈。
炙绵耆　北沙参　炙草　白芨　苡仁　南枣

据述病原朝寒暮热已止，血逆已平，稍见喘咳，近日复有恶寒发热，此因内虚成疟，尚宜小心。
制首乌　川贝　茯苓　白芍　甘草　丹皮　柴胡　广皮

右寸浮数，余脉虚涩，失血，寒热已止，但喉中作痒咳嗽，大便又不坚固。此脾肺俱亏，正在润肺碍脾，补脾碍肺之时，清心静气，病可渐却，至嘱。
川贝　丹皮　玉竹　生地　茯苓　甘草　牛膝　橘红　北沙参

**李云生**　咳甚呕血，吐食。肝病犯胃，阳气升逆所致。
代赭石　新绛　茯苓　丹皮　旋覆　黑山栀

血症发后，体虚气弱。暑气外侵，而寒热腰痛，饥不欲食。虽咳嗽未减，当治其本，即急则治标之义也。
香薷　扁豆　木瓜　厚朴

痰饮咳嗽，终夕不寐，面浮如盘。昔徽宗宠妃病此，治用真蚌粉，新瓦上炒红，入青黛少许，用淡齑水，滴麻油数滴，调服二钱。

肝主筋，肾主骨，阴器者，宗筋之所聚。男子天癸未至，强通其精，异时必有难名之病。今患腰膝痠疼，宗筋短缩，大便结涩，小便淋沥，足腿消烁，筋肉拘挛，无非肝亏肾损所致。按脉沉细而兼微数，乃精不营筋，又有伏火。《内经》所谓：发为筋痿，及为白淫者是也。治宜滋肾舒肝，使精血渐充，则筋骨亦渐和柔，但幻症日久，非一朝一夕之功，幸弗期速效。
熟地　归身　牛膝　肉桂　黄柏　线鱼胶　续断　钩钩
水煎空心服。

交四之气，热胜元虚，乃气泄之候，营卫本乎脾胃，不耐夜坐，舌心腐碎，吸吸短气，似不接续，中焦喜按，始得畅达。目胞欲垂难舒，四肢微冷失和，从前调理见长，每以温养足三阴脏，兼进血气充形，病减七八。今当长夏，脾胃主气，气泄中虚，最防客气之侵，是质重之补宜缓，而养胃，生津、宁神、敛液仍不可少。俟秋深天气下降，仍用前法为稳，拟逐日调理方法。
人参　茯神　天冬　枣仁　知母　建莲肉　炙草　川石斛
熬膏。早上进丸药一次。

遇天气郁悖泛潮，常以鲜佩兰叶泡汤一二次，取芳香不燥，不为秽浊所犯，可免夏秋时令之病。鲜莲子汤亦好，若汗出口渴，夜坐火升舌碎，必用酸甘化阴，以制浮阳上亢，宜著饭蒸熟。
乌梅肉　冰糖
略煎一沸，微温和服一次。

饭后饮茶，只宜炒大麦汤，岕片，或香梗茶，其松萝、六安味苦气降，中气虚者不宜用。瓜果宜少，桃李宜忌。玉蜀黍坚涩难化，中虚禁用。香薷饮泄越渗利，颇不相宜，或有人参者，可以凉服。暂用煎药，当和中清暑，以雨湿已久，中焦易困耳。
人参　木瓜　扁豆　麦冬　茯苓　甘草　佩兰叶
临晚进膏滋药：
人参　熟地　远志　甘草　绵耆　茯苓　桂圆肉　归身　五味　枸杞
照常法熬膏，不用蜜收，白水调服。

当夏季反复变幻，因天地气机大泄，身气久虚，无以主持，故见病治病无功，而安中纳下，每每获效，入秋常进附子七味丸颇合。今秋分节，天气降，地气收，缘久热气伤，虚体未能收肃，是以肢节时寒，头巅欲冷。无非病久诸气交馁，斯外卫之阳少护，液髓暗耗，则血脉不营，而阴乏内守。凡此皆生气之浅鲜也，急当温养益气，填补充形，使秋冬助其收藏，预为来春生发之用。《内经》有四季调神之训，今投药亦当宗此旨。
鹿胎（一具）　羊内肾（生，十对）　黄狗肾（二十副）　肉苁蓉（一两五钱）　大熟地（四两，砂仁制）　茯神（一两五钱）　五味（一两五钱）　湖莲肉（二两）　人乳粉（一两五钱）　柏子霜（一两五钱）　紫河车（一具，漂）　青盐（八钱）
上用诸膏并捣地黄为丸，早服五钱，人参汤送。

有年劳伤神瘁，肤无膏泽，时欲腹鸣啾痛，营血不得流行之故。开怀安逸，仅可带病延年。
人参　当归　肉桂　白芍　炙草　茯苓　远志　熟地炭

产后肿胀不愈，显然下焦先虚，肝肾气散，不主收纳，形寒痞闷，食少痰多，形消肉削，治从温纳，分利，攻消法。
济生肾气丸三钱，磨沉香汁三分，冲开水送。

身热解堕，恶风汗出如雨，喘渴，不任劳事，《内经》谓漏风症。此饮酒汗出当风，邪留腠理也。
白术　泽泻　麋衔草　新会皮

音哑者，阳邪搏于三阴。少阴之脉循喉咙，太阴之脉连舌本，厥阴之脉出咽喉故也。然阳邪搏阴之候，正未易治。
甘草　桔梗　蒌皮　麦冬　川连　杏仁　丹皮　生蒲黄　生地

上燥治气，下燥治血，此为定论。今阳明胃汁之虚，因久痛呕逆，投以香燥破气，津液劫伤，胃气不主下行，肠中传送开合，皆失其职司。经云：六腑以通为补。岂徒理燥而已，仍议清补胃阴为法。
鲜生地　甜梨肉　天冬肉　人参　生白蜜

未交四九，天癸先绝，今年五十有二，初冬脊骨痛连腰胯，膝跗无力，动则气喘，立则伛偻，耳鸣头晕，上热下冷，呼吸必经脉闪痛，时有寒热，穀食日减少味，溺短便艰枯涩。此奇经脉病，渐成痿痹废弃之疴。夫督脉行于身后；带脉横束于腰；维、蹻主一身之纲维。今气血索然，八脉失养。经谓：阳维为病，苦寒热，而诸脉隶肝肾，阳明之间，故所患不专一所。交冬大地气藏，天气主降，为失藏失固，反现泄越之象。治病当法古人。如云：痛则不通，痛无补法。此论邪壅气血之谓，今以络脉失养，是用补方中宣通八脉为正。冬至小寒，阳当生复，病势反加，调之得宜，天暖温煦，可冀痛止。然阳药若桂、附刚猛，风药若灵仙、狗脊之走窜，总皆劫夺耗散，用柔阳辛润通补方妥。
鹿茸　鹿角胶　淡苁蓉　当归　枸杞　生杜仲　牛膝　蒺藜　炒鹿角霜

肠澼下白沫者，肺气下移。经言：气并于阴，犹云阳下陷也。又云：脉沉则生，浮则危者，恐虚阳欲撒之象，而真气欲离耳。
人参　炮姜　桂枝木　黑于术　炮附子　大枣　炙甘草

勉强摇精，致阳缩囊纵，不但形弱伛偻，肛门脐窍皆为收引，咽喉牵绊，自此食物渐渐减少，由精血之伤有形，最难自复。少厥两阴脉，循喉咙，开窍于二阴，既遭损伤，其气不及充注于八脉，见症皆拘束之状。上年进柔剂阳药，服后头巅经脉皆胀，耳窍愈鸣，想是藏阴宜静，试以乘舆身怖，必加侷促不安，宜乎升阳之动，药不灵矣。夫少阴内藏，原有温蒸诸法，厥阴相火内寄，恶寒喜凉。仿丹溪潜阳法，仍候高明定义。
元武版　知母　茯苓　秋石　生地　阿胶　远志炭　柏子仁
又　交四之气热胜，元虚则气候不耐久坐，舌心腐碎，吸短气似不接续，中焦喜按，始得畅安，目胞欲垂难舒，四肢微冷失和。从前调理见长，每以温养足三阴，兼进血气充形之品，病减。今当长夏，脾胃主气，气泄中虚，最防客气之侵，是质重之补宜缓，而养胃生津、宁神敛液，仍不可少。俟秋深天气下降，仍用前法为稳，拟逐日调理方法。
人参　麦冬　知母　天冬　茯神　甘草　川斛　建莲

遇天气郁悖泛潮，常以枇杷叶拭去毛，净锅炒香，泡汤饮之四次，取芳香不燥，不为秽浊所侵，可免夏秋时令之病，若汗出口渴，夜坐火升舌碎，必用酸甘化阴以制浮阳上亢。
蒸熟乌梅肉一钱，冰糖三钱，煎汤饮。

瓜果桃李御麦，中虚禁食，香薷饮泄越渗泄，颇不相宜。暂用煎药，当和中清暑。雨湿已久，中焦易困。
人参　茯苓　麦冬　木瓜　甘草　炒香　枇杷叶
临晚服膏方：人参　麦冬　熟地　远志炭　五味子　茯苓　枸杞
又　常夏季反复变幻，因天地气机大泄，体气久虚，无以主持，故见病治病，则无功，而安中纳下每每获效，人秋常服附子七味丸颇安。秋分节天气降，地气收，缘火热气伤，虚体未能收肃，是以肢节时寒，头巅欲冷，无非病久诸气皆馁，斯外卫之阳少护，液髓暗枯，则血脉不营，而阴乏内守，凡此皆生气之渐鲜也。急当温养益气，填补充形，使秋令助其收藏，预为来春生发之用。按《内经》有四气调神法，即今投药亦当宗此旨。
鹿胎　熟地　五味子　麦冬　人乳粉　苁蓉　黄狗肾　柏子仁　青盐
参汤下。

浊腻膏淋日下，最易损人津液，络脉遂槁。况八脉隧道纡远，泛然补剂，药力罔效。《难经》谓十二经属通渠，旋转循环无端，惟奇经如沟渠，满溢流入深河，不与十二经并行者也，树根草皮，此症亦难奏效，须用血肉填补固涩，庶可希其获效。
麋茸　河车　人参　蒸黑于术　茯苓　湘莲　缩砂　雀卵　䕡茹　乌贼骨
雀卵、河车膏为丸。

疟病，《内经》谓小邪之中，虽云十二经之疟，总不离乎少阳。少阳肝脏相附，疟久盘踞，未免凝痰积血，即成病根矣。虚者补正为先，补正不应，法当破血。
柴胡　草果　炒桃仁　青蒿　半夏　归尾　桂枝　炒黑蜀漆

瓜果水寒，暴凉迅风，内外两因，舌白，渴不能饮，脘中胀满，烦不肯寐，身无热，头不疼，微呕，此足太阴中寒。已经冷汗肢厥，脉弱濡伏，医犹以疲敝方药，正如隔靴搔痒矣。
生草果　生于术　藿梗　淡干姜　厚朴　丁香柄

长夏外受暑湿，与水穀之气相併，气阻蒸迫，上焦不行，下脘不通，不嗜饮食，目黄，舌白，邪结气分。
杏仁　厚朴　茯苓　蔻仁　炒半夏　姜汁

脉缓，身痛汗出，热解复热。此水穀之气，与湿并阻于气分，郁而成热。治宜利湿宣通，气分湿去，热自解矣，徒进清热不应。
飞滑石　腹皮　茯苓皮　白蔻仁　猪苓　通草　淡黄芩

舌白，渴不欲饮，呕有痰，口味皆变，头中空痛，两颊赤，此水穀湿热，气并郁蒸肠胃，致清浊变混，忽然烦躁，难鸣苦况。法当苦寒泄热，辛香流气，渗泄利湿，无形之湿热去，有形之积滞自通。
淡黄芩　野郁金　川连　秦皮　白蔻　通草　猪苓　厚朴

脉右虚左弦，身麻肢冷，胎中胀闷，不饥吞酸，由中虚肝气内动之因，五六月当脾胃司胎，又体质不受苦寒，非清火酸泄气分之法所宜。
人参　炒半夏　枳壳　桔梗　姜汁

阳明脉衰，厥阴风动，经络交亏，麻木痛痹，肢节重著，久而成痿，当以护阳之剂。
黄耆　杞子　制川附　续断　防风　白芍　远志　首乌

稚年，秋月时病，愈后食蟹，自必辛酸内茹遂致伤营吐血，先理清营解毒。
苏子　麦冬　生蒲黄　细生地　丹皮　鸡距子

里急后重，腹痛便脓，秘塞不爽，久延交冬，仍是肠滞不通，法当宣通气血。
紫菀　厚朴　炒黑地榆　制军　桔梗　木香　炒黑楂肉　炒青皮

喑哑而痿者，《内经》谓之喑痱，此阳盛已衰，入于阴也。由劳伤其肾，耗夺真阴，当以内养为主，非草木之药所能挽回也。
河车大造丸。

狐疝者，厥阴之痹也。发则睾丸痛引少腹，得呕气泄则止。此属寒湿之阻，议以利湿温经祛风丸方，服久自愈。
川楝子　小茴香　淫羊藿　胡芦巴　茯苓　半夏　杜仲　韭子　砂仁　防风　当归　漂淡苁蓉　泡淡吴茱萸
双合水泛丸，日服二次，每服二钱五分。

产后两三日，恶露即止，下白甚多，明系湿阻，体虚感邪，更疟半月，食减气壅，延久必致虚脱，且拟补虚镇坠以治气逆，气降进食，庶有生机。
代赭石（煅）　旋覆花　制半夏　人参　茯苓　新会皮　炒白芍
又　服煎汤逆气已降，饮食渐进，有向愈之机，然产后肝肾自虚，若不填纳，恐冲气覆逆。
大熟地（砂仁炒松）　人参　枸杞子（炒）　炒白芍　茯苓　生杜仲
又　进填纳，神气虽振，寒热未已，白带仍下，湿郁所致，宜用开湿破瘀引邪，以冀疟止。
青蒿　生鳖甲　茯苓　当归　炒桃仁　新会皮　生香附

舌微黄，口微酸苦，脘中微闷，议用温胆法，合四逆散。
竹茹　生白芍　炒半夏　川连　淡芩　枳实汁　桔梗

目黄，舌刺，色赤，伏邪余热未尽。
鲜生地　麦冬　川斛　蔗汁　竹叶心　花粉　鲜地骨皮　梨汁

阳明湿热，痞结心下，拟苦降辛泄，则邪自解耳。
泡干姜　半夏　桔梗　杏仁　川连　厚朴　枳实　豆豉　至宝丹

风温化热，上郁肺气，咽喉阻塞，胸脘不通，故呻吟呼吸不爽。上下交阻，逆而为厥，乃闭塞之甚，病在上焦。幼科消食，发散，表里混治，久延必致慢惊莫救。
芦根　飞滑石　川通草　甜水梨皮　桑叶

脉濡数，中暑。暑为阳邪，昼属阳分，故张其势而烦渴。夜静属阴，邪逼于内，则多言呓语，皆由体虚邪甚致此。经谓：暑伤气。原属虚症，未敢以凝寒苦清，侵伐元气。
丝瓜叶（三片）　金石斛（三钱）　白知母（四钱）　飞滑石（一钱）
水煎滤清，候冷，冲入西瓜汁一大茶杯。

凡三阳症，邪未入里归腑，尚在散漫之时，用承气汤误下之，则热不解而下利，神虚妄言见矣。拟苦清以通腑气，仍用葛根解肌开表，斯成表里两解之法耳。
葛根　黄芩　黄连　甘草

脉浮缓，身热不止，汗出不为汗衰。此风湿郁表，瘀热为黄。拟麻黄连翘赤小豆汤。
麻黄　杏仁　生梓白皮　生姜　连翘　细赤豆　甘草　大枣
天雨水煎。

热邪入里，脘痞，按之痛，脉浮滑者，此邪结阳分，拟仲景小陷胸汤。
川黄连　栝蒌实　半夏　杏仁　枳实

脉濡涩数，至暮昏乱，身热未尽，腹痛便黑。阳明蓄血，拟仲景桃仁承气以逐其邪。
桂枝木　大黄　甘草　芒硝　丹皮　桃仁

身重，汗出，疼痛，脉浮缓。此风湿相搏于太阳之表，阳虚邪客。当通营卫以固表，拟桂枝附子汤。
制川附　桂枝　甘草　生姜　大枣

口苦，恶热，腹满，虚烦，汗出。此阳明症也。《内经》云：邪中于面则入于膺。而未全归腑，故有是症。拟仲景栀子厚朴汤。
香豉　栀子　厚朴　连翘　枳壳

脉沉微，下利，呕逆，身痛，四肢厥冷，少阴中寒。应四逆汤，急救其里。
生炮附子　干姜　炙甘草

脉微，下利厥逆，烦躁，面赤戴阳，显然少阴症，格阳于上也。用白通去猪胆汁，以胆汁亦损真阳也。
泡生附子　干姜　葱白
煎好冲入人尿一杯。

病体已虚，风温再侵，喘嗽身热，脘闷，小便不利，全是肺病，此症反复太多，深虑病伤成劳。凡药之苦味辛泄者慎用。
青蔗汁　鲜枸杞根皮　玉竹　桑叶　北沙参　蜜炒知母　炒川贝

夏月感冒，头重，壮热无汗，烦渴。伏暑新凉外束，治以辛香开表。
陈香薷　新会皮　厚朴　藿香　甘草　知母

舌缩，语音不出，呼吸似喘，二便不通，神迷如寐。此少阴肾液先亏，温邪深陷阴中。瘛痉已见，厥阳内风上冒，本质素怯，邪伏殊甚，实为棘手。议护下焦之阴，清解温热之深藏，以冀万一。
阿胶　鲜生地　元参　鲜石菖蒲　川黄连　童子小便

脉濡，懒倦，多汗，口渴，体气素薄，炎暑烁金。当益气，保水之源。
麦冬　人参　知母　五味子

经月疟邪。仲景谓：结为症瘕者，气血交病。病已入络，久必成满胀，疟母胶固黏著，又非峻攻可拔。当遵仲景鳖甲煎丸之例，日饵不费，以搜络邪。
鳖甲煎丸（三百粒）　每服十粒，日服二，夜服一。

温邪已入心营，神烦欲昏，质系阴亏，怕其液涸，不必以斑疹为虑，清神斯邪不结蔽矣。
连翘心　石菖蒲　鲜生地　元参心　金银花　天竺黄　至宝丹（一粒）

病胁痛吐食，《内经》谓：肝痹。又云：少阳不足病肝痹，得之寒湿。
柴胡　防风　当归　白芍　萆薢　米仁　甘草　茯苓

寒热而呕，罢则汗出，四日一发，牝疟也。「疟论」云：邪气客于六腑而有时，与卫气相失，不能相得，故休四、五日，或数日乃作也。今脉沉弦迟，发必大吐、大汗。阳气与中气乏竭，应扶阳补中，以固元气。
制川附　人参　炮姜　炒白芍　草果仁　牡蛎　炙甘草
加大枣一枚。

善食而饥，经谓瘅成消中，膏粱蕴热过也。禁芳草药石，药石发癫，芳草发狂耳。自应清胃，淡薄蔬食，庶可获愈。
蒌皮　枳壳　川连　郁金　金石斛　连翘　焦神曲

悲惊不乐，神志伤也，心火之衰，阴气乘之则多惨慼。拟大建中扬。
桂枝　人参　蜀椒　附子　饴糖

脉洪大，烦渴，汗出，阳明中暍，的系白虎汤候也。
石膏　甘草　麦冬　知母　粳米

脉沉微，腹痛，吐利，汗出，太阴寒伤，拟冷香饮子。
泡淡附子　草果仁　新会皮　甘草
煎好候冷服。

疟母窃踞少阳，气血凝阻。
蜣螂　金铃子　桃仁　三稜　䗪虫　归身　元胡索　蓬术
韭汁丸。

肝虚内热。
制首乌　茯苓　女贞实　酒炙鳖甲　归身　酒炒白芍　香附（酒炒）
青蒿子熬膏略加蜜捣丸。

述胸脘胀痞，不饥不食，大便溏滑，已有五年。夫胸中乃清气转旋。清阳失运，浊气凝聚为患，水穀气蒸之湿，湿胜遂成五泄，阳气日微，宣脾阳，可使气机之运，气行湿自去耳。
生白术　益智仁　真茅术　厚朴　茯苓　荜拨　广木香　新会皮

寒热咳嗽，初起必有外邪，邪陷入里，则阳气伤，阴浊扰乱，延为肿胀。述腹胀大，上实下坚，浊自下起，逆气挟痰上冲，暮则阴邪用事，著枕咳呛更甚。本草云：诸药皮皆凉，子皆降。降肺气，疏胃滞，暂时通泄，昧于阴邪盛，为肿为胀，大旨形寒吐沫，阳气已寂，汤药以通太阳，续进摄纳少阴，考诸前哲，不越此范。
早服济生肾气丸，晚进桂苓甘味姜附汤。

小产后，肌肉似乎丰溢，是阳气发泄，即外有余内不足。病样甚多，何堪缕治？在女科莫重于调经，气血逆乱，扰动肝脾，心胸痛发而呕，述遇怒著冷痛甚，胃阳已衰，厥浊易逆，先理胃阳，用《金匮》法。
人参　吴茱萸　茯苓　半夏　良姜

从未生育，乃是气血不和，形躯丰溢，是外盛内亏，肌肉疹痒，搔摸成块，风在表，湿热在里，乃是气分之病。病非大恙，而取效最难，明理之医谓：肥人不可多投攻表泄阳。当于夏月，施砭刺法可效。
生茅术须　生香附　白殭蚕　白藓皮　白芥子　老苏梗

男子七旬，下元脂液已少，阳气升腾，阴少承供，目恙先从左起，肝主左升也。血无内藏，阳上蒸迫，为障失明，显然水亏无以生木。不足之症，焉得用龙胆、黄柏泻火之理，倘苦寒伤胃，噬脐莫及。
羯羊肝　穀精草　浙菊花　制首乌　夜明砂　濂珠粉　枸杞子

邪深入阴，三日乃发，间疟至，必腰腹中痛，气升即呕，所伏之邪，必在肝络，动则犯胃，故呕逆烦渴。肝乃木火内寄之脏，胃属阳土宜凉，久聚变热，与初起温散不同，邪久不祛，必结瘕形疟母。
生鳖甲　生桃仁　知母　滑石　醋炒　半夏　草果仁

高年疝症，是下元虚，气冷凝沍，结聚攻坠，乃沉痼之疾，药难取效。暖气助阳鼓动，俾阴邪浊气稍解，不过暂时小安耳。病在肝肾，道路纡远，药必从咽入胃，由胃入肠，始达病所，而上中无病之处，必受疝药攻克之累，倘胃减妨食，何以救疗？夫阴浊盘踞成形，例取纯阳气雄之药。昔胡大封翁，高年宿疝，用十全大补不效，喻氏驳其半阴半阳非法，议以姜、附为丸、参、苓为衣，喉间知有参、苓，过胃始露猛烈之威灵。恪攻病所，此议甚正。
生炮附子　淡干姜　大茴香（炒）
研为细末，真水安息香三钱，捣为小丸，以人参末不拘多少为衣，早服二钱，少少进汤送下。

年方二七，长者呵责受惊，即起痫厥，惊气内应足厥阴肝。述前先见头摇，病发仰极反弓，是厥逆内风，由前上胸，起必喟然叹者，气冒膻中，神识自矇蔽也。小溲通利得苏者，小肠赤府泄浊，心包蒙神下降也。是症当理手足厥阴，谅施针刺，以宣其络，服药未易有功。
至宝丹半丸化服。

精气不旺，邪留肾络不解。大凡邪在阳可散，入阴之邪，必温经可托出，留邪为解之、化之不同法也。
人参　鹿茸　鹿角霜　舶茴香　当归　细辛

凡久病必入络脉，医但写药凑方，不明入络之理，药由咽入，过胃至肠而已。此症由肝络而来，过膈入胃，胃翻呕吐。致吐致胀之由，从肝而出也。偏胜病起，务以急攻。用药如用兵，直捣中坚，使病溃散，然非入络之方，弗能效矣。议于病发之时，疏理肝木。病缓再安胃土。
人参　厚朴　茯苓　熟半夏
磨入蓬莪术五分。

正当生旺之年，须苍色变，按：人身发属心火而炎上，眉主肝木而曲直，侧生须应肾水。内不足而色不向荣，且脉象弱芤，男子精气衰薄，不为生育之征。法当宁心神以处静，寡欲养精，妙选无病瘦弱女质，经调怡悦，无拘虑愁烦，遵三十时辰两日半之旨，庶几望其毓麟耳。
肉苁蓉　蛇床子　覆盆子　线鱼胶　补骨脂　舶茴香　五味子　菟丝子　家韭子　沙蒺藜

滞痰阻经脉之气，瘀浊阻络脉之血，病甚难治。每每经水将至之候，必腹痛坚胀，上年用乌骨鸡丸，坚胀势缓痛减，不时举发。今议治法：经水来时，用回生丹三四日。经过用后方，但主宣通络血中气，可免胀满之累。
鹿角霜　败龟板　生香附　熟地炭　南楂肉　小茴香　茅术炭　茯苓块
用鲍鱼汁为丸。

咳呛频多，必呕吐涎沫。明理者，当知咳呛自冲脉气冲，不司收摄，为肝肾阴气不足。咽喉久痛者，缘少阴、厥阴脉循喉，阳气刻刻扰动无制，多属阴亏。脉形细动，不受温补肺药，久进必伤胃口。
熟地炭　女贞子　湘莲肉　茯苓　芡实　川石斛　炒山药

肺家留热，频年呛发，据说痘后有此。长夏诸阳升腾，而霉天反燥。当清肺之急迫，润肺之燥烈。
清阿胶　枯黄芩　南花粉　地骨皮　绿豆皮

久热五液全耗，阴伤非谬，频渴安受梨蔗。晡起寒热，倏然而至，验及舌色绛赤，显然由脏络之空隙，致阴反交恋其阳。按经义从下交合，难易速功，肝肾病必累及蹻、维所致。
人参　知母　麋角胶　元武板

问生产频多，经水失期，此冲脉厥气直攻心下，引胁环及少腹，呕吐黑水。黑为胃底之水，便出稀黑，乃肠中之水。经年累月，病伤胃惫，何暇见病治病，务在安眠进食为议，仿仲景胃虚上逆例。
人参　炒半夏　代赭石　茯苓块　降香　苏木

据述布痘，调理少和，四五年来，不分冬夏，两膝骨痛，暮夜甚，必越日乃解，更述暖熨少安。知寒湿阴，气从下而受。但痘后几更寒暑不愈，经脉必有留邪之气，因新邪举发，论病名曰痹。痹者气血凝滞之义。古方活络逐邪，每施于新感则效，久则邪兴气血混处，取效颇迟，当此长夏，发泄司令，按图针刺，每五日、七日一举，经络气血流行，邪气难以容留，徒药无益，遵古方服活络丹，即再造丸，国朝喻氏谓：酒热先入肝胆，谨慎者饮之，可以壮胆。好饮多以致发疮。其酒毒颇得外泄，以分其势。疮愈，痫搐厥逆，全归肝胆矣。用药以大苦大寒，直清其下。
芦荟　青黛　龙胆草　郁李仁　胡黄连　黑山栀
调入猪胆汁。

瘰疬从情志易怒而来，久郁气火燔灼，值产育频经，奇经八脉不固，阳乘脉动，经来如崩，《内经》谓：阴络伤则内溢。脉来虚数，肌肉易热，阴乏不主内守，浮阳扰越外翔，形症及脉，难用温暖之药，平昔饮酒，不喜甘味滋腻，徒然参、苓，仅到中宫。凡经水于由血海而下，血海即冲脉。自述腰髀痠楚，其损已入奇经。考宋元明诸贤人，凡不受热药体质，必用震灵丹以固下，更佐能入诸经之品，通摄兼进。
人参　茯神　女贞子　天冬肉　炙草　旱莲草　炒枸杞　炒当归
送眼震灵丹六十粒。

上年起病，食物不甘美，头晕耳鸣，足力痿软，年周甲子，向老日衰，下元二气渐漓，水乏生木之司，液少则肝木内风鼓动，木乘胃土，必食无味。风阳上巅攻窍，上实下虚，医为肾虚，萸地填阴，原不为过，但肾水内寓真火，宜温肝木。相火宜凉，凡益肾取乎温养，必佐谅肝以监制，方无偏党。是症倘加暴怒烦劳，必有卒中之累，戒酒肉浊味上气，肃清填下，无痰火阻碍，清閒怡悦，五志气火不燃。内起之病，关系脏真，不徒求治于药也。
熟地　石斛　天　冬　菊炭　巴戟肉　肉苁蓉　沙蒺藜　沙白芍　怀牛膝　线鱼胶
蜜丸打入青盐四两。

积劳阳动，气蒸上咳，已三四年，仍然经营办事。夏四月，地中阳升，途失血，咽痛，音低。男子五旬以外，下元先亏，此显然五液不充，为久延不愈之沉疴，见血见嗽，与寒降清肺，是夯极者。
生地黄　清阿胶　鸡子黄　云茯苓　麦冬桔梗

问病，起于功名未遂，情志郁悖，人身之气左升右降，怒必木火暴升，肝胆横逆，肺反为木火乘侮，金无制木之权。呼吸病加，络血被气火扰动，亦令溢出上窍。更加勤读苦工，身静心动，君相何由以宁？春夏频发，地中气升，阳气应之。内起之病，关系脏真，情志安和，庶病可却。
丹皮　钩藤　金斛　白芍　米仁　苏子　藕汁　真降香

渴热向愈，自更衣用力，阴囊忽大，此宿疝举发。明明阴虚气坠，非子和七疝同法。身前陷坠，任脉失其担任。小便通调，酸甘定议。
人参　天冬　熟地　萸肉　川石斛　炙草

酒毒内燔，吐血甚多，六七日后，瘀血又从大便出。酒性先入肝胆，次及胃络，照一脏一腑对治，勿骤用腻滞阴药。
金石斛　丹参　穞豆皮　银花　地骨皮　丹皮　黑山栀　云茯苓

向来下部赤疥，湿热下注，本乎质薄肾虚，秋冬微感外邪，肺气失降，气隧为壅。水穀气蒸，变湿气阻，横渍经脉，膀胱气痹，小溲不爽，不司分别清浊，湿坠大肠便稀，痹塞自下，壅逆及上，喘息气冲，坐不得卧，俯不喜仰，甚于夜者。湿与水皆阴邪，暮夜阴用事也。夫膀胱为肾腑宜开，则水通浊泄。初因外感，太阳先受。治不得其要领。孟子谓：水搏激过颡，在人身逆而犯上射肺，则肺痹喘息矣。仲圣凡治外邪致动水寒上逆，必用小青龙汤为主。方与《内经》肿胀开鬼门取汗，洁净腑利水相符。宗是议治。
麻黄（八分）　桂枝（一钱，去皮）　白芍（一钱）　杏仁（十五粒，去皮）　茯苓（三钱）　甘草（三分，炙）　淡干姜（一钱，同五味子一钱，捣，罨一夜）
上午服。
# 卷三
夏至阴气不生，乃损不能复矣。今当大热，气泄愈甚，百脉诸气皆空，脂液尽耗，难望再醒，为寒为热，无非身中阴阳互乘，阳由阴上越，则顶巅痛。风木之火入中。则呕逆呛咳，总之液涸神竭。进两仪煎、琼玉膏，扶至稍凉，再为斟酌。
麦冬　竹叶　人参　乌梅肉　大麦　鲜荷叶汁
水煎，澄冷服。

初春脉动而不鼓，亦收藏之司浅矣。壮年未育，晨吐黑痰，皆水亏火炎，精气不充之象，胃旺能纳穀，当专理下焦，不必以痰为虑。
牛骨髓　羊骨髓　海参胶　线鱼胶　龟鹿胶　芡实　菟丝粉　金樱子粉　五味子　家韭子　大熟地　远志肉　建莲肉　淡菜胶　熟首乌　覆盆子

下寒便难不寐，液涸阳不潜伏，用辛甘化风。
熟地　归身　肉桂　枸杞　怀牛膝　白芍　茯苓　甘菊　苁蓉　柏子仁

**程舜文令郎**　男子思念未遂，阴火内燔，五液日夺，但孤阳升腾，熏蒸上窍，已失交泰之义，此非外来之症。凡阴精残备，务在胃旺，纳穀生阴。今咽喉耳鼻诸窍，久遭阴火之逼，寒凉清解，仅调六气中之火，而脏真阴火，乃闪电迅速莫遏，清凉必不却病。良由精血内空，草木药饵，不能生精充液耳。
猪脊髓　阿胶　川斛　天冬　生地

**胡朴庵**　脉动于右，气热易升，阴不上承，能食不能充津液，入春嗽血不止，养少阴之阴，勿苦降碍胃。
鸡子黄　阿胶　生地（炒）　柏叶（炒黑）　麦冬　茜草
转方加天冬、抱木茯神。

上假热，下真寒，肝肾大虚，用加减八味丸。
熟地　茯苓　丹皮　山药　五味　当归

脉涩无神，便溏食少，肛有疮疡，两月未合，已成漏症，延绵竟有痼疾之虞。近日嗔怒气扰，中焦隐痛。至于耗气劫夺，万难再饵，议进东垣益气汤减黄耆，加木瓜、白芍，用姜、南枣以制肝木。

脉数多遗，脊痠腰坠，此督任失固，非通不能入脉，非涩无以填精，色苍形瘦，不宜温补。
熟地　牡蛎　远志　五花龙骨　五味　茯苓　芡实　山药　羊肾　脊髓

肝肾两亏，虚火烁金，用纳气法。
熟地　牛膝　白芍　青铅　童便　山药

脉数小，不饥，痰多，阴虚伏热。
滑石　麦冬　竹叶　连翘　杏仁　鲜生地

阴液枯槁，阳气独升，心热惊惕，倏热汗泄，议用复脉汤，甘以缓热，充养五液。
人参　阿胶　炙草　麦冬　牡蛎　麻仁　细生地

脉大不敛，神迷呓语，阴阳不相交合，为欲脱之象。救阴无速功，急宜镇固阴阳，冀其苏息。
生龙骨　生牡蛎　人参　阿胶　茯神　淮小麦

留热未清，营液已耗，但论清邪，恐神索气夺，腻滞阴药，防余热痈疡，议理心之用，亦清补之意。
人参　麦冬　竹心　淮小麦

心中空洞，下焦寒冷，兼有遗精，便溏，议用三阴补方。
人参　山药（炒）　茯神　五味　杞子（炒）　建莲　线鱼胶　熟地（炒）

脾胃阳微，不运寒痰，噫气，肾虚阴走，遗精无梦。
人参　山药（炒）　熟地（炒）　建莲　生牡蛎　龙骨　枸子　麋角胶

男子脉大为劳。暑月阳不伏藏，初夏阳升血溢，皆内损少固。填精固气，是为药饵，静摄绝欲，经年可复。
线鱼胶　真沙苑　五味　龟板　茯神　淡莱胶　金樱膏　石莲　芡实

**陈**　才交春三月，每夜寒热，渴饮，汗出，是皆阴损于下，孤阳独自上冒也。虚劳兼有漏疡，加以情怀悒郁，损伤不在一处，少腹及腰肋痛，议治在肝胃之间。
桃仁　旋覆花　丹皮　新绛　青葱　柏子仁

**许友官**　幼年疡溃成漏，后天不能充长，其吐血后，嗽不止，夜热，晨汗热止，日见色夺肉消，减食恶心，便溏。乃劳怯阴阳，中下并伤，草木药饵，何能挽回生生真气？难效之症。
人参　山药　芡实　炙草　五味　熟地炭

寒热半年，少时色黄，气短咳呕，是内损营卫迭偏，劳怯重病。
人参　茯苓　黄耆　炙草　煨姜　南枣

**汪正中**　填固包举，遗精已缓，新正劳烦气泄，病后神耗精夺，当此升泄气候，以安神固摄法。
桑螵蛸　金樱子粉　茯神　人参　生龙骨　当归身　金箔　龟板

**陈昇葵弟**　劳病先伤阴气，继而阳伤，夏季脾胃不和，䐜胀腹鸣，晨泄。凡阳虚外寒，阴虚热蒸，皆虚不肯复元之象，非草木可为。病人述腹中气通小愈，用药当宗此旨。
人参　谷芽　茯苓　白芍　炙草　新会皮

右痪，舌喑，足痱，头岑，面戴阳，呵欠，微呃，诊脉小濡而缓，此肾纳失司，肝风震突。但病起耳后暴肿，必兼温热客气。清上轻扬，肿势颇减，七日以来，当阴阳经气一小周天，不必以时邪引病为惑。昔河间《宣明方论》中谓：舌强难言，其咎在乎舌下。筋脉不主流动，以肾脉萦及舌本耳。其主地黄饮子，取意浊药清投，机关渐灵，并无碍乎上气痰热，仿此为法。
熟地　肉苁蓉（漂淡）　远志（炒黑）　川石斛　茯神　枸杞子　牛膝　石菖蒲

脉象左部稍振，水亏木中风动，左牙痛，盖风从内旋，乃阳之化风，只以春深地气上升之候，多升少降，无非下元不司收纳，虚证何疑？况因目恙，频用韭子烟燻，查本草药性，辛辣升腾助阳，孙真人于遗浊用之，藉其升阳以涵阴，更无漏泄耳。今痱中八日，声音渐振者，乃精气略有宁静，里窍略有灵机，是顺境也。乃不明此理，仍用辛以泄气，加人参亦是清散上焦之药，以肝肾脏虚，在于至阴，若再投辛以伤其阴，必致虚症蜂起焉。望其向安，倘必以上有火热，古称实火宜清，虚火宜补，温养柔和，与温热刚燥迥异，幸勿疑讶。
生地　川斛　麦冬　茯神　阿胶　女贞子

十二日来，干支一轮，右肢痿木，右跗足略有痛象，舌窍未灵，味少甘美，虚象显然。三日前，主家以齿痛为热，医迎主见，即投辛凉解散，此症虚在肝肾下焦，若不固纳维本，漫无著落，仍以前法，加入凉肝可也。
熟地　枸杞　牛膝　远志肉　茯神　川斛　天冬　甘菊炭

张石顽治春榜赵明远，平时六脉微弱，己酉九月，患类中风，经岁不痊。邀石顽诊之，其左手三部弦大而坚，知为肾脏阴伤，壮火食气之候，且人迎斜内向寸，又为三阳经满溢，入阳维之脉，是不能无颠仆不仁之虞。右手三部浮缓，而气口以上微滑，乃痰沫壅塞于膈之象。以清阳之位，而为痰气佔据，未免侵渍心主，是以神识不清，语言错误也。或者以其神识不清，语言错误，口角常有微涎，目睛恒不易转，以为邪滞经络，而用祛风导痰之药，殊不知此本肾气不能上通于心，心脏虚热生风之症，良非燥药所宜，或者以其小便清利倍常，以为肾虚，而用八味壮水之剂，殊不知此症虽虚，而虚阳伏于肝脏，所以阳事易举，饮食易饥，又非益火销阴药所宜。或者以其向患休息久痢，大便后常有淡红渍沫，而用补中益气，殊不知脾气陷于下焦者可用升举之法，此阴血久利之余疾，有何清气在下可升发乎？若用升柴，升动肝肾虚阳，鼓激膈上痰饮，能保其不为喘胀逆满之患乎？是升举药，不宜轻服也。今举河间地黄饮子助其肾，通其心，一举而两得之，但不能薄滋味，远房室，则药虽应病，终无益于治疗也。惟智者善为调摄为第一义。
熟地　巴戟天　苁蓉　山萸肉　茯苓　薄荷　淡熟川附　肉桂　五味子　麦冬　川石斛　远志　鲜石菖蒲

脉左大右濡，肝风震动，阳明脉空，舌强肢软。是属中络，议用缓肝熄风。
连翘　丹参　元参　茯神　细生地　羚羊角

头痛累月，阳脉大，阴脉涩，此阴衰于下，阳亢于上，盛下虚之候也。阳气居上，体本虚也，而浊气干之则实。阴气居下，体本实也，而气反上逆则虚。头为清阳之位，而受浊阴之邪，阴阳混乱，天地否塞，而成病矣。法用六味地黄汤，加青铅五钱。

头痛经年不愈，早则人事明瞭，自午至亥，神气昏愦不宁，风火之剂，杂治无功，两脉俱沉且滑，此太阴阳明痰厥头痛也。当用礞石滚痰丸，间服导痰汤，以荡涤其痰。次以六君子汤，少加秦艽、全蝎，调理而安。

五旬外不得安閒，凡恼怒烦动，多主五志之阳上举，而肝胆相火为甚。几年前，制壮水之剂加磁石、龟甲之沉潜，乃乙癸同治之义。今年暴暖多风，风热上搏，清窍为蒙，湿热蒸为脓水，此为客邪乘本体之虚。治标宜轻扬以清上，静坐宅中，可以向安。
连翘　赤芍药　草决明　羚羊角　薄荷梗　黄芩　山栀皮　荷叶梗
饭后服。

里真气衰，不能贯通外膜，致声若瓮中，而蛙鸣、蚊震之声不绝。前之流脓水，时令湿热气加也。今议补下、镇纳，收敛方法。
龟胶　磁石　牛膝　牡蛎　远志　菖蒲　淡菜胶
同蜜丸。

**曹汉臣**　厥阴头痛，舌乾消渴，心下烦疼，无寐多躁，小腹胀满，小便滴沥，时时痉搐，最怕厥竭。
阿胶　鲜生地　鸡子黄　小黑豆皮
煎半盏，即以汤药送滋肾丸三钱。

稚年阳有余阴不足，骤加惊恐，厥阳直升为头痛，身不发热，二便自通，岂是风寒停滞？羌、防、葛、姜辛温，混发阳经，愈升其阳，必致损目，宜养阴药。

周身掣痛，头不可转，手不能握，足不能运，两脉浮虚。浮虽风象，而内虚者，脉亦浮而无力。以脉参症，当是劳倦伤中，阳明不治之候。阳明者，五脏六腑之海，主束筋骨，而利机关。阳明不治，则气血不荣，十二经络无所禀受，而不用矣。卫中空虚，营行不利，相搏而痛，有由然也。法当大补阳明气血，不与风寒湿所致成痹者同治。
人参　黄耆　归身　甘草　桂枝　秦艽　白术

患痛风，发热神昏，妄言见鬼，手足瘛瘲，大便不行，此少阴肾气受伤也。肾既受伤，病累及肝，肝旺火炽，神明内乱，木合火邪，内入则便闭，外攻则身痛，法当滋其内，则火自熄，风自除，痛自止。
生首乌　蒌仁　桂枝　秦艽　桔梗　黄连　知母　枳壳

服一剂，症渐减，但心神不安，身体如在舟车，此肾气虚，而肝肺为之不治。正《内经》子虚母亦虚也，母病子亦病也。夫肝藏魂，肺藏魄。二脏不治，故魂魄为之失守耳。
人参　甘草　生地　麦冬　远志　枣仁　羚羊角　川贝　橘红　茯神

患风三月，周身流走作肿，手不能握，足不能履，诊其脉，浮大而数，发热口乾。此阴虚生内热，热胜则风生，况风性善行，火热得之，愈增其势，伤于筋脉，则纵缓不收，逆于肉理，则攻肿为楚也。
生地　黄芩　黄连（酒炒）　红花　羌活

左脉如刃，右脉缓涩。盖阴亏本质，暑热为虐，水穀气蒸，湿流肢末，遂成挛痹。已经泄泻食减，阳明脉中气衰极矣，缓治可以冀功。
生于术　茯苓　狗脊　茅术　仙灵脾　独活　防己　灵仙

湿痹，络脉不通，用渗湿苦温药小效，但汗出形寒，泄泻食减，阳气大衰，可知难以湿甚生热例治。通阳宣行，以冀脉络流通。
生于术　茯苓　附子　米仁　金毛狗脊　萆薢

高年液涸风动，酒湿气蒸，足趾曾经腐疡，经年来或麻痹，或牵制，不能转侧，已成筋骨之痿，兼之火升眩晕，头面清窍常似不爽，大便艰涩，四五日始一更衣。阳气不能潜伏，阴液日就枯槁。老来痿躄，原无复元之法，诊得脉数动疾，温燥之补，无益反害，仿丹溪虎潜之制，稍为加减，冀得津液少存，亦安閒永年之算，非攻病也。
大生地（一斤）　淡天冬（三两）　肉苁蓉（一两五钱）　怀牛膝（二两）　生白芍（三两）　虎骨胶（二两）　柏子仁（二两）　肥知母（一两）　川黄柏（一两）

长夏湿痹，经脉流行气钝，兼以下元脉络已虚，痿弱不能步趋，脊膂常似痠楚，大便或结或溏，都属肝肾、奇经为病。盖必佐宣通脉络为正治法，倘徒呆补，夏季后必滋湿扰，须为预理。
肉苁蓉　小茴香　巴戟天　归身　远志　鹿角霜　桑椹子　生茅术　茯苓　熟地（姜汁制）
另用金毛狗脊三斤，煎膏和丸。

**俞天音**　脉左大，舌乾白苔，肿痛流走四肢，此行痹。喘急不食二十日外矣。
羚羊角　木防己　白芍　桂枝　杏仁　姜黄

脉微而涩，微为阳气虚，涩为阴血伤。去冬已下肢独冷，步趋无力，高年内乏藏纳之司，入夏身动加喘，肉腠麻痹若虫行。此真阳失蛰，胃阳失护，生生意少，岂攻病药石所宜？喻嘉言先生所谓大封大固，莫令真阳泄尽而暴脱，皆为此也，录严氏《三因方》。
人参　白术　附子

**俞文调先生**　《灵枢》云：神伤思虑则内脱，意伤忧愁则肢废，皆痿症也。脉形大虚无力，常饵补阳，而今操持萦思，犹未能免，病必迁延。
枸杞　归身　甘菊　桂枝　虎骨

交冬宜藏，老年下虚，二气少续，忽然右痪，舌喑，面亮戴阳，呵欠，吸气短欲呛。此非外来客邪，皆根本先怯。平昔眩晕，肝脏虚风，显然水不生木。坎中真阳内寓，必温理其下。凡阳主乎通，阴主乎摄。扶过七日，少阳生气再振，望其偏废延永。倘攻风劫痰之治，非本气自病法则。
人参　熟附　远志　茯神　鲜菖蒲（捣汁冲）

四十二岁，右脉涩，左脉微，饮食不能健运，嗳呕，间或溏泄，此中宫阳气欲寂，当用辛温以补之。
人参　干姜　茯苓　淡吴萸　胡芦巴

左脉弦大空虚，右脉虚软涩滞，能食不能运，便溏跗肿，此系积劳伤阳。壮岁经年不复，当作虚症，宜补脾肾治。
人参　于术　茯苓　煨益智　淡附子　白芍　甘草　干姜　胡芦巴

正气已虚，热邪陷伏，故间疟延为三日，其象为厥，舌涸，胸痹，哕呕，恐成翻胃呃逆之症，先以旋覆代赭，镇其上逆之气，以泻心散其胸中之热。
人参　川连　白芍　旋覆　代赭　牡蛎

阳气结闭，已成关格，病属不治，姑用进退黄连汤，上下合法。
黄连　白芍　桂枝　人参

频频劳怒，肝气攻触胃脘，胃阳日衰，纳食欲吐，胃不主降，肠枯不便。仿仲景食谷则哕，用吴茱萸汤。
人参　黄连　茯苓　干姜　吴茱萸

阳微，呕吐，不饥。
人参　半夏　茯苓　白芍　淡附子

春夏阳升，肝木乘胃，呕吐，吐不已，寝食减废，气失下降，肠中不通，病乃怀抱抑郁。两月之久，不敢再以疏泄为治。
人参　川连　乌梅　川楝肉　生白芍

十九岁，翻胃三月，粒米不存，左脉大空虚，右脉细小虚涩，纳食少停，即涌出口，面白神瘁，大便燥结。此阴血枯槁，阳气郁结，已成膈症。勉拟补中纳下法。
人参　于术　麦冬　苇茎　牛涎　半夏　益智　茯苓

发热痰喘，胸满身痛，左边睾丸不时逆上，痛不可忍。肝脉弦急，肺脉独大。此肺肝受邪之故也。肝为木脏，其化风，其生火，风火合邪，旺于本位，则为热为痛。乘于肺金，则为痰为喘。法宜滋达肺金，兼疏肝木。
蒌仁　紫菀　半曲　川贝　桔梗　枳壳　杏仁　苏子　柴胡　秦艽

狐疝：
淡苁蓉　枸杞　巴戟　茯苓　沙蒺藜　当归　茴香　真肉桂

阴茎作痛，痛甚而愦。诊两脉，浮虚而涩，浮为气虚，涩乃精伤。阴阳两虚，得之忧思劳郁，而伤中也。经云：阳明为气血之海，主润宗筋。又阳气者，精则养神，柔则养筋，今多悒郁，则气必伤。又任劳倦，则血必耗。气血两伤，宗筋失润，故令作痛。治以当归补血汤，加人参、甘草、秦艽、桂心、红花，继用归脾汤调理。

患溺血症，已三月矣。前用升补法不应，右脉虚涩无神，左关独弦，茎中作痛，下多血块，形色憔悴，又多嗳气。据脉论症，乃肝脾积热也。肝热则阴火不宁，而阴血自动，以血为肝脏所藏，而三焦之火，又寄养于肝也，故溺血茎中作痛。脾热则湿气内壅，而生气不伸，以脾为湿土之化，而三焦之气又运行于脾也，故时时嗳气，形色憔悴。法当益肝之阴，则火自平，利脾之湿，则气自和。
生地　白芍　萆薢　丹皮　甘草　车前
继用逍遥散，加车前、萆薢。

下血不已，汗出躁烦，心悸恍惚，头不安枕，转侧不能。两脉虚涩，虚为气虚，涩为阴伤。人身阳根于阴，阴附于阳，两相维繫者也。今阴血暴亡，虚阳无偶，势必外越矣。虚阳外越，而阴愈无主，其能内固乎？阴阳相离，气血两亏，法宜兼补。然血有形，难以骤致，气无形，可以急固。固其气，则气自充。气充则不必治血，而血自守矣。先用归脾汤，继以大造丸。
人参　白术　茯神　枣仁　黄耆　龙眼肉　当归　远志　木香　甘草　生姜　大枣

寒热如疟，便血不已，左胁有块，攻逆不已而作痛。脉弦数兼涩，弦则为风，数则为热，涩则气结。此肝脾之气，悒郁不宣，胸中阳和，抑而成火，故神明不精。肝之应为风，肝气动则风从之，故表见寒热也。人身左半，肝肾主之。肝风自逆，故左胁攻楚有块也。肝为藏血之地，肝伤则血不守。且以风淫热胜，益为亡血之由也。
生首乌　黄连　柴胡　黄芩　知母　枳实　厚朴

下血既久，真阴大损，临晚炽热而咳，乃阳失潜伏，宜甘酸益阴为治。
熟地炭　甘草　萸肉　山药　五味　茯苓　芡实　木瓜

屡进润血燥、熄虚风药，诸症向安。入夏四月，苦于便难，寒热。此夏令阳气大泄，阴液更耗，虚风动灼为秘。古人每以辛甘化风主治，因体瘦不受温补，复以咸苦味入阴之意。
鲜生地　胡麻　制首乌　天冬　柏子仁　杞子　茯神　肥知母　川斛膏

面目悉黄，微见黑滞，烦渴腹满，左脉弦数，右脉空大，此内伤发黄，为厥阴肝木，太阴脾土，二脏交伤之候也。夫肝为风脏，其性喜伸而恶屈，郁则木不得伸而屈矣。郁极则其气盛，而风乃发，风发必挟其势以贼脾。脾为湿土之司，土受克，而气不行，则湿胜矣。风性虽善行，遇湿以留之，反壅滞经络而不解，由是湿停热瘀，而烦渴有加，其发黄也必矣。虽曰风湿所致，实由木亢而不宁，土困而不舒，非外来风湿之比，况黑色见于面，则知并伤其肾，以脾病不行胃中谷气，入肾反将脾中浊气下流，故于黄中见黑滞耳，即其腹满，亦是中气不行，虚热内壅，非结热，当下之比，若误下之，则脏气空虚，风从内生矣。若误汗之，则阳气外解，湿愈不能行矣。为商治法，平肝之亢，扶土之虚，兼解郁热，以清气道，除湿蒸而和中气。
人参　白术　白芍　黄连　山栀　归身　丹皮　茵陈　秦艽　柴胡　甘草　半曲

产后下损，八脉交虚，形寒内热，骨痛耳鸣，血液日耗，生气不充，冬季不得复元，春深发泄司令，延为劳瘵矣。
杞子　归身　紫石英　沙蒺藜　茯神　莲肉

产后阴伤，寒热疟，几两月病发，白带淋漓，八脉空隙，大著腹有动瘕，下元虚惫已极，议固下真通脉方。
人参　鹿角霜　茯苓　归身　苁蓉　粗桂枝木

产后十二日，诊脉数疾，上涌下垂，此血去阴伤，孤阳上冒，内风燔燎，肝魂不宁。面赤头痛，昼轻夜重，阴弱阳亢，上实下虚。若不按法施治，必增瘛痉厥逆。议咸润益下和阳方。
小生地　生牡蛎　淮小麦　阿胶　麦冬　元参

产后脉虚，舌白，背寒凛，身痛，乾咳，不饥，是血气两损，不肯复元，有蓐劳之虑。急当培养足三阴脏，莫以肺经咳嗽治，再伐胃气，用贞元饮方。
熟地　归身　炙草　茯神　杞子　桂圆肉
饥时服。

产后五十余日，腹满不减，膨胀愈甚，二便不爽，此因下焦空虚，腑阳失气化之司，先宜通阳，得胀势稍缓再议，方用五苓加椒目。

**方**　此血痹之症，产蓐百脉皆动，春寒凛冽，客气乘隙袭入经络，始而热胜，继则寒多。邪渐陷于阴络，致夜分偏剧汗多，神昏谵语，由邪逼神明，岂是小病？正如仲景劫汗亡阳、惊谵同例。议救逆汤减芍药方治。

产后络脉伤，腹痛频发，嗔怒，食物不宜则甚。当调和脉络，庶不延成痼疾，宜葱白丸。

胎殒阴损于下，厥阳上泛，久有夙病痫症，心营肺卫，最易矇蔽，是神志或昏或清，皆夹杂夙疾。恶露自行，岂是瘀痹？姑用轻法，以开上膈。
枇杷叶　薏苡仁　杏仁　通草　云苓

下焦阴亏不摄，里热泄泻，厥阳上泛头痛，又产后兼病损。
甘草　熟地　茯神　芡实　山药　建莲　川斛

蓐劳，下虚溏泄，近有风温，咳嗽发热。暂用手太阴上焦药四五日。
桑叶　沙参　麦冬　玉竹　甘草　扁豆

久泻无不伤肾，况兼产后起因，补中必当理下，是为脾肾两补。
五味子　生杜仲　云茯苓　杜芡实　菟丝粉　台人参　补骨脂　焦白术

肝阳化风为厥，肾液下衰，水不生木，而藏纳失职，此壮盛年岁，已有下虚上实之象。大意养肾主以温润，治肝须得清凉，乃仿复方之法。
大熟地　茯苓　远志　苁蓉　鹿茸　柏子仁　补骨脂　怀牛膝　黄柏　天冬
精羊肉煮烂捣为丸。

怒劳阳升暴厥。苦降和阳，使清神不为浊蒙，便可清爽。此论平时调理，养肝肾之阴，宜至静之剂，从经旨下虚上盛主治。
生地　熟地　龟板　菖蒲　远志　茯苓

脉右涩左微，色悴不华，食减不能健运，嗳呕溏泄，此中宫阳气欲寂。法宜辛温通补，失治酿成中满难调。
人参　泡茱萸　茯苓　泡淡姜　胡芦巴

骤然惊骇，经府气乱，有失常度之流行，是以肿胀无定所，饮食如常，病不在里，何得纷纷杂治？调其气血，以俟营卫宣通。
桑枝　远志　归身　桂枝　钩钩　白蒺藜

病伤久不肯复，食入不运，脾胃之阳日困，与治中法。
煨益智　茯苓　于术　广皮　白芍　煨姜　南枣

脉沉右小，左虚大，脐上有动气，䐜胀不嗜食，艰于大便。此中气大虚，肝气内变，忌用攻伐消导，宜泄肝和胃。
茯苓　益智仁　郁金　谷芽　乌梅

寒湿损伤脾阳，遂成中满之症，乃淡泊不堪所致。
附子　干姜　茯苓　白芍　胡芦巴

脉沉属水，初因食物之滞，继为下夺太速，脾阳顿伤，气窒湿聚，为肿胀矣。
大腹皮　茯苓皮　厚朴　猪苓　泽泻　老姜皮　新会皮　甜葶苈　杏仁

怀抱抑郁，营血受伤，入暮脘痛喜按，乃伤阴络，非实痛也。
柏仁　桂圆　茯神　远志　广皮

精气不足体质，再加思虑郁结心脾，营血受伤，口味甜，血随溢，稍过饥，脘中痛。营主中焦，宜以归脾养营之属。
人参　大枣　远志　茯神　甘草　归身　白芍　桂圆

脉左大坚弦，肝风震动，脾胃络脉不和，不知饥，不安寐，口流涎，右肢肿。当兼理中焦之络，议用茯苓饮法。
茯苓　枳实　人参　炙草　半夏　广皮　远志炭

**金式兼**　按：太阳经之膀胱俞，在脊骨间十九椎之旁，小便后从兹出汗，是太阳之气不固也。凡天将雨，则头眩目花。经云：头眩，其过在巨阳，是清气之不升也。劳则梦寐不安而遗，饮食不适意即作泻，是逆其志而运化失常。此泻在下焦，统属太阳病，诸阳不能保举，而生种种之疾。议茸珠丸、大安肾丸理膀胱气，自必获效。
鹿茸　茯神　人参　苁蓉　萆薢　菟丝饼　秋石　柏仁　川斛　补骨脂　白蒺藜　桑螵蛸

**吴文生**　胃中不和，痛泻。
茅术　厚朴　广皮　木香　炮姜　茯苓　猪苓　泽泻　砂仁

**汪介臣**　鼻冷涕泪，腹胀仍空，形色衰夺，脉微而涩。阳气已惫，浊阴日聚，为胀满不食，危期至速，勉议通阳方法。
人参　茯苓　淡附子　淡干姜

胃弱，肝气不和，口中吞酸作苦，食物无味。拟进加味温胆汤法。
温胆汤加人参、川斛。

脾胃不和，腹膨痛，夜自汗，先疏利气滞，保和丸、焦锅巴、陈茶，姜汤下。

脉沉迟，肿胀腹满，茎缩溺不利，起于上年冬底，痰饮咳嗽，气逆不得卧，误认肾虚水泛之恙疗治，遂致增剧难调，勉拟进浚川丸以通水道，得小便频利，冀其势缓。久泻伤肾，下午黄昏为甚，非通套药所宜，拟温肾法。

**永隆号**　屡通大便，胀势不减，是阳气愈伤，阴浊益壅矣，进通阳法，真武汤去白芍，加泽泻、椒目。

肾阳虚则乏纳气之权，浊阴凝痞，少腹渐觉有形为胀。脾阳虚则健运失司，食少易滞。受病既属内伤，固以理脏真为最要。益火暖土，使中下之阳得安，迄今图治。至冬至一阳来复，必获全效。
川椒　附子　白芍　茯苓　甘草

因时病而不慎口腹，以致咳痰呛逆，肌肉消烁，食下䐜胀，甚则吐食，而成虚损矣。病在土不生金，金衰则不制木，互相戕克，有不能起之象，议以养金制木，使中焦无贼邪之患，壮火培土，使上焦得清化之权亦是一法，未知何如。
甜沙参　淮小麦　鲜莲肉　南枣　怀山药　云茯苓　燕窝
继进方：
人参　山药　白芍　茯苓　炙草　南枣　鲜莲肉

茹素胃弱，向系肝阳热炽，今微眩，耳鸣，心怔。议甘以养胃缓热，少佐酸味。
酸枣仁　柏子仁　炙甘草　鲜白藕汁　大生地　甜细真北沙参　大麦冬　云茯苓　萸肉炭

肝风上巅，头旋耳鸣，麻痹足寒，微呕便涩，经阻三年，久病治从血络中法。
茺蔚子　柏子仁　枸杞子　料豆皮　制首乌　甘菊

询左胁下，每日必有小痛，逾时其痛势布散胸臆背部，从来不延及于腹中下焦，是腑络为病。凡久病从血治为多，今既偏患于上，仍气分之阻，而致水饮瘀浊之凝，此非守中补剂明甚，但攻法必用丸以缓之，非比骤攻暴邪之治，当用稳法。议以阳明少阳方法，俾枢机开阖舒展，谅必有裨益矣。
生钩藤（另研粉）　生香附（水磨澄粉）　风化硝　炒半夏　茯苓　生白蒺藜（去刺）
竹沥、姜汁泛丸。

厥阴腹痛引胸胁，便难，睾丸肿。
当归须　延胡索　小茴香　桃仁泥　川楝子　官桂

**李隆吉**　客寒入于肠络，欲大便必先腹痛，便解痛已，旬日无溺气下泄，此属肠痹。
公丁香柄　柴胡　木香　白芍　乌药　川楝子
化入更衣丸五粒。

**朱客**　肋稍隐隐痛，卧起咳甚，冷汗，背有微寒，两足带冷，身体仰卧稍安。左右不堪转侧，此皆脉络中病。良由客寒闭其流行，两脉逆乱，上犯过也。治在血分，通络补虚。
枸杞子（炒）　咸蓉干　当归（小茴同炒黑）　桃仁（炒）　炙山甲

脉数重按无力，左腰胁痛不能转侧，舌苔白，边红，心中热闷，不欲饮，是湿邪滞著，经络阻痹，宜进气分轻清之药，庶几不伤正气。
苡仁　杏仁　川贝　佩兰叶　西瓜翠衣
又　脉数，左腰胁疼未止，舌苔黄，昨进芳香轻剂略安，仍不宜重药。
佩兰叶　浙茯苓　南沙参　薏苡仁　川贝
又　脉数无力，左腰胁疼未止，舌色转红，是病邪虽稍缓，却阴气已经不振，进清余热略兼养阴方。
川贝　淡芩　麦冬　阿胶　川斛　知母
又案　：脉数无力，左腰胁疼未止，舌苔已退。虽病邪稍缓，但阴气仍然不振，议用清余热略兼养阴方。
川贝　淡芩　麦冬　阿胶　川斛　元参

胸中不爽，是痰气之阻，仿小青龙法，开太阳为主。盖少阴逆，太阳气化不至也。
五味　炙草　茯苓　杏仁　泡淡姜　生白芍

腑气郁滞为热，中宫少谷为虚。腹满溺浊，口中味淡，乃幼科五疳之病。
使君子（一两）　鸡肫皮（一两）　肉果（五钱）　川连（五钱）　乾蟾（一只）　枳实（五钱）　芜荑（五钱）　新会陈皮（一两）　山楂肉（一两）　白芍（一两）　人参（三钱）　饭灰（一两）
水泛为丸，米饮送下二钱，每早空心服一服。

**尖田人案**　腹痛三年，夜分乃发。发必腹满，呕不出物，继而泄泻，此为脾厥。脾为太阴之脏，在脏体属阴，其运用则阳。厥阴肝病必有前阴见症，用治中法。
人参　木瓜　炮姜　广皮　青皮　生益智　茯苓

淋症愈后半年，交五六月复发。虽系肝胆郁热，亦必是暑邪内蕴，六腑皆为之不利，胸腹如闷，溺色赤混如血。宜先清热宣腑阳，然后再调本病。
卷心竹叶　寒水石　车前子　牛膝根　广橘红　黑山栀　川郁金　滑石

忍精而溺，尿管闭塞，此淋症也。古云：痛则不通，用《千金》方法。
杜牛膝　麝香（三分研细调入）

久泻欲呕，腹中有形，升起痛楚，小便不利，喜食麦面，皆肝厥，内风袭胃之症。缘稚年惊恐，多烦多哭，气逆风旋，蛔不自安而动。久调必痊，必当苦降辛宣酸泄，风木得和，脾胃可安。东垣老人治脾胃，必先远肝木矣！
川黄连　白芍　乌梅　干姜　桂木　人参　川楝子　川红椒（炒黑）
为末，乌梅肉为丸，每服二钱，米饮下忌食甘。

老人久嗽，古人但以温养脾肾，未必以肺药，见病治病贻害。但身小质薄，络脉单弱，桂附雄猛，液枯必犯肺疡。此温剂通纳为无弊耳。
姜汁制熟地（四两）　补骨脂（一两五钱）　枸杞子（二两）　怀牛膝（一两五钱）　茯苓（四两）　五味子（一两五钱）　胡桃肉霜（三两）　淡苁蓉（一两）　车前子（一两五钱）　角沉（五钱）
蜜丸，淡盐汤送下。

脉细有遗症，是阴虚不主收纳。因冲气上激为咳嗽，肺药无益。今胃纳颇好，急宜填下绝欲，安养尚可图愈。
熟地　枸杞　建连　茯苓　山药　芡实

胃病治法：
小川连（三钱，盐水炒）　鹿角霜（一两）　炒当归（一两）　淡姜（五钱）　生香附（二两）　生晒茯苓（二两）　炒黑小茴（一两）　山楂肉（二两，炒）　生川楝子肉（一两）
水泛为丸。

右足痛方
此痿症也！因肝肾两虚，阳明脉络失用，筋缩牵强，足痛不堪动作，当温散下焦，莫进疏解。
川乌　北细辛　萆薢　乳香　没药　韭菜地上白颈地龙
晚蚕沙煎汤泛丸，每日服二钱，陈酒下。

形瘦身长，禀乎木火。肝风内动，夹火上巅，忽然眩厥跌仆。况阳举遗浊，阴分久虚，拟壮水之主，以治阳光法。
大生地　大熟地　天冬　麦冬　盐水　炒川柏

痛胀甚于暮夜，病根已在阴经。从前温补相安，今则服之不应。因以寒凝痰滞为患，进神保丸即上吐下泻。此非有形之滞矣！斯脏液日耗为虚，腑经阳气窒塞为实。行痹日久，时愈时发，脉来六至，湿热居多。今关节肿痛，游走不定，是湿热中又夹风火矣！总宜养血清热，兼用风剂，庶几有中病情耳。方失

阳邪入厥阴之阴，呕逆二三日不止，腹痛便秘，发热口乾，手足冷。
麦冬　蔗汁　枳实　沉香　川连　阿胶　赭石　人参　韭白　豭鼠粪

痧是肺胃气分邪火，内迫津液，上焦受损，元未全复，更为夏热内蒸其血。不必为阴虚治，秋末入冬，用清燥意。
天冬　麦冬　知母　贝母　水梨肉

久嗽失音，脉小，痰冷，冲气，入暮为重。此肺虚气馁，不易骤愈，酒家有饮邪。
桂苓甘味汤。

奔走烦劳，暴热上蒸，致身中阳气不交于阴，四肢麻木，内风属阳之化。左属肝，肝性刚，柔剂为宜。若用酒药，益助其动阳，是矛盾矣。
生地　天冬　白藕汁　沙蒺藜　桑寄生　女贞子　炒枸杞　川石斛

夏月足跗肌浮，是地气著人之湿。伤在太阴、阳明，初病失血，继而呕涎拒食。此脾胃湿伤漫延乃尔！
五苓散去泽泻加益智、厚朴、滑石、陈皮。

**吴江陈（三十八）**　酒客脾胃自来不旺，大便不实，奔走劳动，失血乃形色之伤。止血理嗽，无非清滋，声音日哑。肺痿气馁，难治之症。
人参　茯苓　米仁　灸草　白芨　黄精

**枫桥汪（四十）**　胁膈左右，懊憹不舒，呕逆带血。凡人脏腑之外，必有脉络拘拌，络中乃聚血之地。中年操持，皆令耗血，血不和气，气攻入络，病状难以自明。宣通血分以和络，俾不致瘀著，可免噎膈反胃。
新绛　青葱管　橘叶　桃仁　瓜蒌仁　钩勾

**荡口（四十六）**　面黄白削瘦无神，腹大脐突，足冷肿重，自言如著囊沙。曾经用药攻下，下必伤阴，而胀满不减，乃浊阴锢闭，阳伤见症。病在不治之条，但用药究宜温热，以冀通阳泄浊。
生川附　椒目　炒干姜　炒小茴　车前子

**长善滨**　欧詈大声用力，气迸失音，虽阴虚脑泄，亦必用轻阳肃上。
桑叶　枇杷叶　生甘草　象贝　米仁　沙参

劳伤胃痛。
熟桃仁　延胡索　柏子仁　当归尾　炒丹皮　漏芦

**杨（十九）**　冲年阴火未宁，情志不和，易于动怒，气火迸逆，络血随之上溢。问纳食不旺，气冲血上，必抚摩气降，血不出口，但络中离位之血，恐致凝遏，越日必气升涌逆矣。
苏子　丹皮　降香末　炒桃仁　米仁　炒楂炭　韭白汁

**绍兴（眷，三十一）**　少腹痛坚，攻及当脐。每午后必气胀滞痛，贯串腰尻，环跳肉腠之间，肌肤亦渐浮肿。再问经事愆期，仅得些微黄水，是阴寒已入血络。病盖起于产蓐，累及奇经八脉，身伛不直，俯不能仰，此肝肾入奇经之见症。
炒枯肾气汤。

**徽州（四十六）**　此痰饮宿病，劳怒遇冷即发。十年之久，焉能除根？
桂苓五味甘草汤。

**枫桥（四十三）**　此肝病也。肝属木主筋，木脏内寄风火。情志不适，热自内起，烁筋袭脉，肢体为之牵强不舒。惟怡悦静养，可希渐愈，药无除根之理。
何首乌　枸杞子　桑寄生　当归身　杜仲　沙苑蒺藜

**师婆桥（六十三）**　寒入厥阴之络，结为气疝。痛则气胀上升，气消绝无形迹。老年下元已乏，与破气攻疝，宜温养下元为主。尿管胀是阻溺，当佐以通阳，仿香茸丸法。
鹿茸　麝香　当归　青盐　韭子　蛇床子　覆盆子　大茴香

**泰兴（二十八）**　色脉是阴虚，其喉妨食纳，乃阴乏上承，热气从左上升，内应肝肾阴火。前议复脉法，大便滑泄，知胃气久为药伤，不受滋阴，必当安閒静室以调之，岂偏寒偏热药能愈？
人参　茯苓　扁豆　木瓜　石斛　北沙参

**来安县（四十六）**　病起痰饮，渐为嗽喘。外寒遇劳倦即发，发必胸膈气胀，吐出稀涎浊沫，病退则痰浓，气降乃已。凡饮邪皆阴浊凝聚。两年之久，渐渐腹中痞闷妨食，肛门尻骨坐则无恙。行动站立，时时气坠，若欲大便，显系肾虚不能收摄。惑于在前见痰治嗽，苟非辛解，即属寒降，乃致酿成锢疾。
肾气汤加紫衣胡桃、沉香汁。

**吴趋坊（四十五）**　清窍在上焦气分。搐鼻宣通，固是好法，但久恙气锢，湿痰必生，茶调散卧时服五分。
薄荷（八钱）　川芎（四钱）　荆芥（四钱）　羌活（二钱）　白芷（二钱）　防风（一钱五分）　细辛（一钱）　炙草（二钱）
茶调匀服。

**海宁（廿六）**　劳怯是肾精内损，真阴枯槁，龙雷之火，闪烁无制。肾脉循喉，屡受阴火燔灼，必糜腐而痛。冬无藏精，春生亦无生发，胃气已索，草木何能挽回？
猪肤汤。

**葑门（三十九）**　过劳熬夜，阳升痰血。在土旺之令中，夜热非外感。脉尺中动，左数。肝肾内虚，失收肃之令。
北沙参　玉竹　麦冬　扁豆　生草　青甘蔗

**嘉善（三十二）**　肺痿失音，形枯气损，用甘药调和，不宜辛散、滋寒矣。
黄耆　白芨　米仁　茯苓

**葑门（六十九）**　望七精力不及壮盛，凡男子必下焦先虚。跌仆致损，乃系外伤，筋纵骨短，屈不能伸，是足外踝留著瘀凝。须俟夏月，令疡医磁针砭刺可愈。还少丹。
熟地　山药　枸杞　萸肉　茯苓　杜仲　远志　五味　楮实　小茴　巴戟　苁蓉　石菖蒲
加枣肉为丸。

**唯亭（十八）**　读书身静，心劳兼以夜坐，浮阳易升。年少虽未完姻，然情欲一萌，多致不自保惜。阴中龙雷，夹木中相火沸动，失血咳嗽，是脏阴不为宁谧。暂缓书卷，早眠晏起，百日中勿加杂念扰乱，可以全愈。若以草木希愈，非要领也。
知柏八味丸加五味子。

**江宁（廿一**）　食已夕顷，酸水涌呕，饥时不食，又不安适。此久病胃虚，而阳乏运行，浊阴凝聚使然。春季以辛温开导气分不效，思虚中挟滞，泄浊温通必佐养正。苟不知避忌食物，焉能取效？
吴茱萸　淡干姜　茯苓　熟川附　小川连　熟半夏

**陕西（四十七）**　痰饮乃阴浊所化，以渐有形，阻碍阳气，不得入于阴。阳蹻穴空，夜不熟寐。《灵枢》用半夏秫米汤，谓通阴交阳，痰饮不聚也。天王补心丹一派寒凉阴药，转为浊阴树帜矣，护阳为要著。仲景云：凡痰饮当以温药和之。
小半夏汤加秫米。

**同里（五十三）**　瘦人多燥，瘅疟热气由四末乘至中焦，胃中津液为邪热劫燥，不饥不食，五味不美，是胃阴伤也。人身不过阴阳二气，偏则病，离则不治矣！
人参　麦冬汁　知母　生甘草

**粮船（四十）**　气塞填胸阻喉，不知不食。问病起嗔怒，寅卯病来，临晚病减。凡气与火，必由少阳之木而升，故上午为剧。
瓜蒌皮　黑栀皮　薄荷梗　神曲　新会皮　青蒿梗

**淮安（二十九）**　性情古执，气钝少灵慧。凡心藏神，肾藏精。少年先病，精神不易充旺，宜用六味加远志、菖蒲，开通心窍肾精，俾得两相交合。

**流贞巷（三十七眷）**　上年五个月，小产二次，再加冬季服事病人。产虚在阴，劳伤在阳。此咳嗽吐黏浊，气逆呕食之由来也。凡食入胃传阳，此咳是下虚不纳，气冲涌水上泛，胃乏运行，食亦继出。奈庸工不明伤损阴中之阳，仅仅消痰清肺，一派寒凉，必致胃倒败坏。
桂苓甘味汤。

**泰兴（三十七眷）**　十年前因夜食，凝滞闭气，食物遂胃脘痛，呕吐。病发腹大如怀妊，得气后泄而胀消。经准不孕，来必腹痛，病根全在气分。用药必兼祛血分寒凝，乃合病机。
吴茱萸　秦椒　川楝子　高良姜　延胡索　蓬莪术　生香附　南山楂
生姜捣汁泛丸。

**舟里（五十）**　肺痿声哑，胃减食入不安，难治之虚损。
戊己丸。

**东山（六十）**　血痹气滞，腹中不和，而大便燥，夏季以柔和辛润，交霜降土旺之运，连次腹痛，目眦变黄。此非黄疸，是湿热瘀留阻壅乃尔。
炒桃仁　郁李仁　茺蔚子　冬葵子　菠菜叶

**淮安（四十六）**　食物有形之滞，从胃入肠。若心胸之下，皆阳气游行之所。因初起停食，几年疑惑，其实阳不转旋，而致结痹。
栝蒌薤白白酒汤。

**扬州（四十四）**　痰饮哮喘，遇寒劳怒即发，小青龙汤去麻黄。

**木渎（三十二眷）**　经水不来是络脉无血。古云：气旺血自生，大忌通经。
人参　归身　茯苓　桂心　鹿茸
精羊肉胶和丸。

**黎里（四十四）**　形色脉象，确是阳虚。酒食聚湿，湿注入肠，肠痔下血。湿为阴浊，先伤脾阳，阳微气衰，麻木起于夜半气血交代之时，中年痱中，大有可虞。
人参　生于术　炮姜　炒黑附子　炙甘草

**嘉兴（十八）**　阴火必从晡暮而升，寐中呻吟，是浮阳不易归窟。形瘦，食少，盗汗，摄固其下为是。
六味加阿胶、人中白。

**嘉兴（十一）**　肾肝内损，必致奇经失职，俗医混称「阴虚」，仅以钱仲阳小儿所用六味。曰「补阴和阳，益脏泄腑」，要知此时仲阳非为虚损设立。
人参　紫河车　坎气　人乳粉　秋石　茯苓　五味子　紫衣胡桃

**娄门（六十七）**　左右为阳阴之道路，向衰年岁，操持经营且不获利，心境失畅，气血不和，久则拘束为痛。甚于夜者，阳气衰微，入夜阴用事而病加也。十二味养营法。
人参　白术　茯苓　炙草　当归　白芍　地黄　黄耆　陈皮　桂心　远志

**海盐（四十二）**　据述缘季秋，外邪变疟，延及百日始愈。凡秋疟，是夏月暑湿热内伏，新凉外触，引动伏邪而发。俗医但知柴葛肌，暑湿伤在气分，因药动血，血伤挛痹，筋热则弛，筋寒则纵，遂致酿成痿痹难效症。
当归身　桑寄生　生虎骨　枸杞子　抚芎沙苑蒺藜

**东山（三十四）**　精损于下，阴中龙雷之火燃烁莫制。失血后肛疡脓漏，即阴火下坠所致。行走喘促，涎沫上涌，是肾不摄纳，真气五液变沫涌逆，无治痰治嗽之理。扶胃口，摄肾真，乃为对病之药。
人参　茯苓　坎气　五味子　紫石英　芡实　胡莲　山药

**闾门（三十四）**　舌粉白，心中寒，呕酸不止，理胃阳必佐泄肝逆。
吴茱萸　川楝子　生炒黑附子　高良姜　延胡索　云茯苓

**万年桥（廿八眷）**　半产重于小产，左胁下瘕形，是气乘肝络，攻之则变为中满。从前有震动，胎坠呕逆，寒热之伤。今当培养气血，正旺则瘕自消，不可怠忽，致延劳怯。
当归　白芍　鳖血制柴胡　茯苓　蒸于术　南枣　炙甘草

**中由吉巷（廿八眷）**
案佚。
人参　北沙参　茯神　青苎　真纹银

**关上（十九）**　气泄，用阳药固气。若治嗽滋阴，引入劳病一途。
黄耆建中汤加人参。

**同里（廿七）**　幼年成婚太早，精气未充先泄，上年泄泻，继加痰嗽，纳食较少，形肌日瘦。今秋深喉痛，是肾精内乏，阴中龙雷闪烁无制。当此秋令肃降，藏职失司，明岁穀雨，万化开遍，此病危矣。
秋石拌人参　生紫石英　紫衣胡桃肉　茯神　女贞实　五味子

**枫桥（十八）**　春正月，寒威未去，吸受寒气，先伤胸膈胃脘之阳。食已，嗳噫陈腐酸浊之气，是清阳不为转旋。忌进黏腥厚味，暂用蔬食数日。
荜拨　益智仁　砂仁壳　土蒌皮　生姜

**江宁（廿九）**　病人述上年五月住直隶白沟河，北方不比南地，湿蒸则热，夜坐仍凉。想是时寒热，亦是轻邪，医用滚痰丸下夺，表邪闭结不出，肺痿，音哑喉瘪，咽物艰难，仿徐之才轻可去实，用有气无味之药。
射干　生甘草　大力子　麻黄苗　蝉衣　囫囵滑石　连皮杏仁

**无锡（廿二）**　嗽血秋季再发，夜热汗出，全是阴亏见症，大忌肺药理嗽。绝欲百日，助其收藏，胃口尚好，肾肝阴药中，必佐摄纳。
熟地　五味子　山药　芡实　湖莲　茯神

**无锡（三十）**　胁痛失血，以柔剂缓肝之急。
炒熟桃仁　柏子仁　当归尾　炒黑丹皮　钩藤钩

**凤阳（三十八）**　疟后脾弱，肝乃乘之，中气不舒，所以易生嗔怒。
焦白术　生益智　茯苓　广皮　枳实皮　檀香末
水泛为丸。

**徽州（三十五）**　仲景云：厥阴病气上撞心，明示木中风火上行，多气少血，阴虚之象，治以痫症痰火有余，大谬。
女贞子　天冬肉　茯苓　小生地　山萸肉　建莲肉　赤金箔

**淮安（廿二）**　露姜饮止疟，是益中气以祛邪，虚人治法皆然。脾胃未醒，宜忌腥酒浊味。
大半夏加益智、橘红，姜汁泛丸

**昆山（六十一）**　老年形寒，足痿呛痰，男子下元肝肾先衰，真阴少承，五液变痰。倘情怀暴怒，内风突来，有痱中之忧。戒酒节劳，务自怡悦。壮其下，以清其上，是根本治法。
熟地　萸肉　淡苁蓉　川石斛　青盐　枸杞　淮牛漆　鹿角胶

**山西（三十九）**　夏季吐血，秋深入冬频发。诊脉右弦空左濡，是形神两伤，络血不得宁静，气血因经营而耗，不比方壮矣。
黄耆建中汤。

**开门桥（廿九）**　织梭肢体皆动，过劳则气血不流，偏倚为病，在左胁痛，失血，肝络伤，瘀发久必重。
炒桃仁　延胡索　降香末　炒丹皮　钩藤勾

**湖州（廿四）**　少壮病不复元，失于保养，延为劳嗽，胃气尚好，可与填精固下。
都气丸去丹、泽，加胡桃肉、二仙胶。

**吴江（廿七）**　肌肉日削，竟夜内热，是内损阴虚，渐延劳祛，安逸可久。天嗳气泄，病必渐加。
早服牛乳一杯　另服补阴丸。

**宁波（四十八）**　七疝肝病为多，病发有声响为气疝。寒入募络，积疝坚硬下坠，宜八味加大茴香、胡芦巴。

**枫桥（廿七）**　眩晕呕水，心中热，神迷若痫，皆操持运机，君相升举，蒙冒清神。生姜辛可通神，但气温先升，佐入凉降剂中乃可。
温胆汤。

**南浔（廿三）**　凡外热入肺而咳嗽者，可用表散药。若内伤累及于肺而致咳者，必从内伤治。汗之则泄阳气，肺痿音低，显然药误。
黄耆　黄精　枣仁　白芨

**运漕（四十四）**　冬藏失司，咳吐涎沫，是肾病也。医见嗽，咸以肺药治嗽，宜其年余无效。
桂苓甘味汤。

**黄家巷（廿七）**　色夺脉促，寒露霜降嗽甚，风冷形肌凛凛，卫阳疏，气易泄也。
小建中汤。

**徽州（四十三）**　操持太过，肝肾浮阳上升乘胃，寤不成寐。
金匮酸枣仁汤。

**兴化（廿四）**　肛疡成漏年余，真阴五液皆伤，纳食在胃，传入小肠而始变化。因咳痰不出，必呕尽所食乃已。喉痛失音，涎沫吐出，喉中仍似存留。明明少阴脉中阴火内烁，上燔阴液，蒸变涎沫，内损精血，医见咳嗽音低，咸进清金润肺，不明此咳呛之原，是速其笃已。
猪肤汤。

**宣兴（十九）**　疟痢后脾胃两伤，用缪氏法。
双补丸方。

**齐门外（三十眷）**　上年产蓐无乳，已见血虚之象。延半年后经水不来，少腹瘕气有形。病人自述背脊常冷，心腹中热。视面黄色夺，问食少不美。夫督脉为阳脉之海，由腰而起，剂颈而还。下元无力，阳虚背寒。任脉为阴海之冲，虚攻入络为瘕。考《内经图翼》，病机宛然在目。此产损蓐劳，非是小恙。无如医不读书，见寒热经闭而妄治，淹缠日久，速其笃已。
人参　鹿角胶霜　粗桂枝　当归（小茴香炒）　枸杞子　沙蒺藜　白薇

**金匮（十七）**　夏伏暑湿，秋季如疟，邪不尽解。能食不化，腹中气滞有形，脾胃不和，用东垣清暑益气法。
人参　黄耆　白术　青皮　陈皮　神曲　炙草　麦冬　五味　黄柏　泽泻　当归　升麻　葛根　苍术
姜枣煎。

**太平（四十九）**　左胁有形，渐次腹大，每投攻下泄夺，大便得泻，胀必少减，继则仍然不通。频频攻下，希图暂缓。病中胀浮，下部加针刺以决水之出，肿消，病仍不去。病患六年，久已断想此病之愈。要知此病初由肝气不和，气聚成瘕，屡发攻泻，脾胃反伤。古云：脐突伤脾。今之所苦，二便欲出，痛如刀刺。盖气胀久下，再夺其血，血液枯，气愈结矣。宣通宜以利窍润剂。
琥珀屑（一钱）　麝香（一分）　大黑豆皮（四钱）　杜牛膝（一两）
二便通后接服：
茺蔚子　郁李仁　杜牛膝　当归身　冬葵子

**南京（廿八）**　环跳筋骨痠痛，少年精伤，阳维脉少护卫。
当归　巴戟　生虎胫骨　枸杞　沙苑　蒺藜　川牛膝　羊内肾（捣）

**横泾（三十）**　劳伤虚体，胀病初愈，因动怒气郁不食，二便皆阻，从肠痹定议。仿丹溪开肺法，以肺主一身之气化。
杏仁　苏子　桑叶　紫苑　姜皮　桃仁

**嘉兴（五十三）**　情志内郁，心痛如绞，形瘦液枯，不可气燥热药。
炒桃仁　柏子仁　小胡麻　炒丹皮　延胡索　钩藤钩

**中由吉巷（四十七眷）**　病人述自腰以下颓然痿躄，肌肉麻木枯寂，二便不爽，上下气不接续。显然崩漏亡血，阳不下交于阴。中年日就衰夺，惟辛补润燥，冀络虚气攻痛势渐缓。
郁李仁　枸杞子　肉苁蓉　冬葵子　柏子仁　桑寄生　松子仁　黑芝麻

**流贞巷（四十九）**　漏经继下如卵，形已见，血损气结。按：任脉为病，女子带下瘕聚，少腹形象是也。血伤忌投气燥温热，但血药不取沉滞，血中宣气为是。
南山楂　茺蔚子　青葱　新绛　生香　附

**泰兴（三十七）**　精未生成，强泄最难充旺，至今未有生育。视形瘦，问食少，精薄易泄。形脉不受刚猛阳药，议藉血肉有情温养气血。
鹿鞭　羊内肾　淡苁蓉　琐阳　生菟丝子　枸杞子　舶茴香　牛膝　青盐

**枫桥（五十三）**　咽管似乎狭窄。一身气化全在于肺，因胃热薰肺，肺职失司，年纪日多，气结痹阻，以薄味肃清上焦，药宜气轻理燥。
鲜枇杷叶　杜苏子　米仁　桑叶　降香末　茯苓

**陈家桥（三十六）**　浊止足肿，膝首肿痛，病起夏秋，必接地气之湿，湿自下受。酒客内湿互蒸，内外合邪，汤药决不取效。
蠲痛丹（一钱）六服。

**闾门**　中焦痛起，四末逆冷，汗出呕涎及食物，此属脾厥。
炒黑附子　粗桂枝　草果仁　延胡索　片姜黄

**太仓（十八眷）**　每交夏五六月，喉间宿病俄发。既愈后仍然鼻塞火升，上热下冷。经水或前或后，形瘦脉小数，是阴弱不旺，肝阳左升太速，右降不及。夏令阴伏于里，阳泄上浮，乃发病根由。
阿胶　石决明　生地　天冬肉　丹皮　黑豆皮　银花　白芍药　丹参

十四岁室女，无温热药之例，视色夺脉弱，下焦未寒先冷，经事淋漓，是冲任虚冷，二气不交，冬宜藏阳，用温摄升阳。
麋茸　人参　沙蒺藜　鹿角霜　归身　杞子　紫石英　小茴香　蛇床子

**同里（廿）**　夏令热气伤阴失血，冬藏气降，血症必然不来。肉瘦精亏，嗽不肯已，但宜滋培脏阴，预防春深升泄。不可以药理嗽，固本法加五味子。
人参　熟地　生地　麦冬　天冬　五味子

**沭阳（五十四）**　住居临海，风瘴疠气，不似平原人众稠密处。瘴疠侵入脑髓骨骱，气血不和，渐次壅遏，上蒸头面，清阳痹阻。经年累月，邪正混处其间，草木不能驱逐。凭理而论，当以虫蚁向阳分疏通逐邪。
蜣螂（一两）　仙灵脾（五钱）　蜂房（五钱）　川芎（一钱）
火酒飞面泛丸。

**同里（四十五）**　心痛得食而缓，是积劳营虚，大忌辛通破气。
桃仁　归身　柏子仁　桂圆肉　炒黑　芝麻

**（廿三）**　病人遇春季失血，烦劳必有衄血。凡冬月大气藏伏，壮年自能聚精汇神。不加保养，春半阳生升发，反为发病根机，是皆身中精气之薄。胃旺安纳，自节欲静养，则神乃藏。
熟地　萸肉　山药　芡实　湘莲　茯苓　金樱子　五味子　青龙骨

**湖州（三十八）**　太阴腹胀，是久劳阳不饥，不能食，二便不通畅，温以通阳，苦温疏滞。
熟附子　熟大黄　草果仁　生厚朴　生姜　广陈皮

**山塘（七十五）**　立冬未冷，温热之气外入，引动宿饮。始而状如伤风，稀痰数日，继则痰浓咽乾，是少阴脉中乏津上承，五液尽化痰涎。皆因下虚易受冷热，是以饮邪上泛。老年咳嗽，大要宜调脾肾，最忌发散泄肺理嗽，暂用越婢法。
麻黄　石膏　甘草　芍药　生姜　大枣

**槐树巷（廿三）**　自乳能令阴伤，秋初巅胀失血，是肝火上冲使然。今妊身三月，法当养阴固胎。
人参　子芩　阿胶　桑寄生　白芍　黑壳建莲

**常熟（三十二眷）**　寡居无欢悦之念，肝胆中气火郁勃，直上直下，莫能制伏，失其疏泄之用，小溲成淋。谓肝脉环绕阴窍，用龙胆泻肝法。
龙胆草　黄芩　栀子　当归　生地　柴胡　泽泻　木通　甘草　车前子

**常熟（廿七眷）**　疟母瘕聚有形，治有宣通气血。第所述病状，已是产虚。八脉交损，不敢攻瘕。
当归生姜羊肉汤。

**徽州（三十九）**　仲景论痰饮分二要：外饮治脾，内饮治肾。又云：凡饮邪必以温药和之。阅方从肾脏主治，不为背谬。阳气微弱，浊阴固聚，自下上逆，喘不著枕。附子走而通阳，深为合理。第其余一派滋阴，束缚附子之剽疾。
真武汤。

**（四十九）**　积劳伤阳，腹膨仍软，脉弦无胃气，形肉衰削，理中宫阳气之转旋，望其进食，无能却病矣。
人参　淡附子　谷芽　茯苓　益智仁　广皮　炙草

**北城下（三十六）**　温疹是一股乖戾不正无形之气，从口鼻吸受，上窍阻塞，呛物，不得下咽。医不辨有形无形，但曰清火寒降，至药直入肠胃，与咽中不相干涉。
连翘心　马勃　牛蒡子　银花　鲜芦根

**武进（四十六）**　阳伤胃反。
熟附子　淡干姜　桂枝　黄连　厚朴　茯苓

**宿迁（四十七）**　冬月涉水，水寒深入筋骨，积数年而胫膝骨冷筋纵。病在下为阴，水寒亦是阴邪。久则气血与邪混乱，草木不能驱逐。古人取虫蚁佐芳香直攻筋骨，用许学士法。
炒乌头　全蝎　麝香
飞面火酒泛丸。

**同里（五十六）**　酒热深入血分，瘀呕盈盆，越六七年，病变反胃妨食，呕吐涎沫。问大便仍通，结闭止在中脘，先通瘀开闭。
韭白汁　金墨汁　生桃仁　生蒲黄　延胡索　片姜黄

**吴江（十六）**　天癸尚未至，肉瘦形悴，呛嗽，著枕更剧，暮夜内外皆热，天明微汗热减，痰出或稠或稀，咽中总不爽利。此先天禀赋之薄，稍长真阴不旺，阴虚则生内热。怡悦勿事针黹，必俟经来可得热除。不然，即世俗所称乾血劳怯。
复脉法去麻仁。

**无锡（三十九）**　任脉为病，男子内结七疝，女子带下瘕聚。问经水仍至，知是气攻入络，渐次有形，况产后又十六年不育，冲任之病显然。
小茴　川楝子　橘核　甜桂枝　蓬莪术　生附子　南山楂　云茯苓

**南京（三十二）**　通中焦气血，痛缓呕食，是胃气虚逆。
旋覆代赭汤。

**南京（三十五）**　频年发失血症，嗽甚痰出，继以呕嗳，日晡寒热，夜深汗泄。据述医见血，投以郁金、姜黄、韭汁、制大黄，逐瘀下走，希图血止，此是有余治法。夫人禀阴阳，偏则致病。自内损伤，即是不足。脉左动数，尺不附骨，明明肾精肝血内夺，弱阴无能交恋其阳，冲阳上逆，吸气不入，是以咳嗽气并，旋必呕嗳浊涎黏沫。《内经》谓：五脏六腑皆令人咳。奈何今人以咳治肺，见痰降浊清热，损者更损，殆不复脏阴腑阳消长之机，杂药徒伐胃气。经年累月，已非暴病，填实下隙，须藉有情之属。
人参　紫衣胡桃　紫石英　茯神　五味子　山萸肉　河车胶　秋石

**官宰弄（三十一）**　酒客多湿，肠胃中如淖泥，阳气陷，血下注。昔王损庵以刚药劫胃水湿。
理中汤加木瓜。

**无锡（三十一）**　夏月带病经营，暑湿乘虚内伏，寒露霜降，天凉收肃，暴冷引动宿邪，寒热数发，形软食减，汗出。医工治嗽，恐其胃倒，渐致劳怯变凶。
归耆建中汤。

**双林巷（廿六）**　早食呕吐酸水浊涎，心口痛引腰胯。此阳微浊阴犯络，例以辛热。
川乌头　高良姜　延胡索　川楝子　白豆蔻　茯苓

**杭州（廿一）**　据述遗精频致哮喘，病发必甚。此肾虚失纳，真气散越之疾，少年形瘦，难用温药，治当导入任脉阴海以固之。
人参　龟腹甲　坎气　五味子　紫衣　胡桃　黄柏　芡实　金樱子膏

**双林（廿七）**　痛而喜按属虚，痰多肢冷，是脾厥病。大便三四日一通，乃津液约束。
炒熟桃仁　火麻仁　片姜黄　当归须　炒延胡索

**无锡（三十九眷）**　秋七月经停几两月，继下血块，疑是小产，遂经漏不止。入冬血净，加五心脊椎骨热，天明微汗热缓。凡经漏胎走，下元真阴先损，任脉阴海少液，督脉阳海气升，所谓阴虚生热矣。以肝肾脏阴，精血损伤，医投耆术呆守中上，是不究阴阳气血，不亦左乎。
人参　阿胶　建莲肉　茯神　女贞子　萸肉　生白芍　炙草　糯稻根

**包衙前（四十五）**　自胃痛起，咽食又噎，近加涌泛黏涎。中年经营，劳瘁阳伤，清气不司转旋，上不知饥，大便不爽，九窍不和，都属胃病。
人参　熟半夏　胡芦巴　荜拨　茯苓　老姜汁

**陆家滨（三十）**　阴邪盛为肿，便溏溺短，议通腑阳。
生炒黑附子　炒黑远志　生于术　生厚朴　椒目　茯苓　猪苓　青皮

**南京（三十七）**　外邪窒闭肺窍，用轻剂治上，食可下咽。水入必呛者，此喉气有阻也，仍以辛润。
杏仁　紫苑　桑叶　茯苓　米仁　通草

**钱塘（五十四）**　阅原案开列，皆肺肾病。男子中年以后，下元精血先亏，有形既去，自难充复。五液耗夺，内风阳气易越。治宜从阴引阳，勿以桂附之刚愎。
鹿茸　鹿角霜　天冬　天麻　茯苓　淡苁蓉　枸杞子　黄菊花

**常山（四十三）**　食入脘闷，嗳气呕吐觉爽，少焉仍然痞闷。视形躯充伟，按脉形小濡。中年阳微不运，即为不足，泄降气分，攻痰是为有余治法，非脉症所宜。
治中法。

**淮安（三十二）**　武略用力迸气，与酒色精伤不同。失血在长夏热泄之令，胸胁跗骨皆痛，是肝胃络伤。
桃仁　米仁　降香末　茯苓　苏子　韭汁　炒山楂　丹皮