粤东地卑多湿，阳气多泄。宦游十载，恰己五旬，中年二气不及壮盛坚固。眩晕汗出，乃阳不潜藏，变化内风，扰动虚灵所致。《内经》脏象谓：肾为根本，左右有二。盖一阴一阳，互相交纽，水中有火，为生生化育。惟藏蓄不露，斯永年无病。而肝为肾子，母气既衰，水不生木。肝属风脏，内风乘龙雷相火，迅速飞腾，陡升莫制，每虑仆中之累。是皆内因之症。自述热起脊背，直至巅顶。清之补之尢效，未究脏阴内乏，阳气独升之旨。古人以肾脏内寓真阳，非温不纳；肝脏内寄相火，非清不宁。用药之法，填实精气以固其下，佐咸味以达之，兼气重以镇之，介类以潜之，酸味以收之，复入滋阴以凉肝，引之导之，浮阳内风，勿令鼓动。
熟地 北五味子 萸肉 磁石 青盐 琐阳 龟板 茯神 湘莲 天门冬
猪脊筋捣烂，和密丸，热酒送。

经漏百日，淋带不止，是冲、任、督、带、奇经诸脉不能固摄，病在下焦。脉左关沈微而缓，右部浮。阳升于上，阴亏于下。然先以血凝成块，决非血热妄行。况食减味少，胃气孱惫，补中益气，仅升脾营，焉得药到病所？滋阴堵塞沈腻，与胃衰少谷相背。考古崩漏不止，先用《局方》震灵丹，直达冲、任以固之。继用人参汤、震灵丹续其生气，得效再为进商。
震灵丹。

诊脉百至，数促而芤。劳损数年，不复寒热。大汗泄越，将及半载。卧枕嗽甚，起坐少缓。谷食大减，大便不实。由下焦损伤，冲脉之气震动，诸脉皆逆。医投清热理肺，降气消痰，益令胃气戕害。昔越人有下损过脾不治之训。此寒热汗出，二气不交所致，秋半之气不应天气，肃降乖离，已见一班。生阳不发，入冬可虑。急固散越之阳，望其寒热汗出，稍缓再商。
救逆汤去白术，加人参。

稚年纯阳体质，热症最多。病偏右胸高，呼气不利，肺气不能清肃。热郁内蒸，逆传膻中，致天君震动，状若痫症。夫肺主卫，心主营，二气循环于肺胃脉中。苟营卫失和，越日触遇，乃发。翁仲仁谓扶肚抬胸，为肺热壅塞。然不及周岁，未受谷食涵养，藏府柔薄，一切苦寒沈降及腻滞阴药，俱在禁例。且肺位最高，逆行心胞络间，仍从上治，抱持勿卧，令上气下行为顺，可使营卫两和。
薄荷 桑叶 米仁 茯苓 郁金 淡竹叶 鲜石菖蒲
再诊。
西瓜翠衣 鲜枇杷叶 通草 茯苓 生米仁 淡竹叶
三诊。宿热未平，秋金燥令亦从天降，致使上气不能全顺。症见咳嗽燥逆。议清气分之热。
大沙参 麦冬 花粉 生甘草 桑叶 灯心
四诊。视面部清窍未能爽适，显然肺热未能全解。议进甘寒。仿喻嘉言清燥意。
桑叶 麦冬 梨肉 川贝母 银花 生甘草
五诊。伏暑上壅，得宣通而降，头项胸次已平。但乳食不能，少运、便溏、日有数次。思肺降之热，必移于府。考古幼稚泄泻，每以“四苓"为主方，不越分利和中之意。
四苓加广皮、木瓜、生谷芽。

据述产育频多，产后两年，经水至今未来。此为病根，已属下元阴亏。长夏初患泄泻，必天雨地湿，潮雾秽浊，气由口鼻吸受。原非发散消攻可去，只因体质甚薄，致秽浊蔓延，充布三焦。上则咳痰、不饥，下则二便涩少。非表有风寒，故无寒热见症。然气分壅塞，津化浊痰，人夜渴饮，胃汁消乏，求助于水，是本虚标实之病。夫肺位最高，与大肠相表里，清肃不行，小便不利矣。
芦根 米仁 通草 茯苓 桑叶 西瓜翠衣
冲入白蔻末。
再诊。前议虚不受补，皆因夏令伏邪著于气分。夫肺主一身之气，既因气阻，清肃不行，诸经不能流畅，三焦悉被其蒙。前言攻邪不效，盖客邪由吸而受，与风寒感冒不同。乃氤氲虚空，聚则为殃耳。故取淡渗、无味、气薄之品，仅通其上，勿动中下，俾虚无伤，伏气可去；稍佐辛香，非燥也，仿辟秽之义。
经霜桑叶 鲜枇杷叶 茯苓 蔻仁 米仁 芦根

脉小右弦，呼吸不利，喉中有声。入夜神迷昏倦，少腹微胀，二便不爽。自言筋骨如针剌，身重难以转侧。右环跳筋纵，不能伸屈。此皆暴寒人内，周行上下，阳气痹塞。且频年交冬痰嗽，天暖自安。老年肾真衰乏少藏纳之司。水液化痰上泛、寒中少阴，则太阳膀胱之气，无以上承而流通宣化，开合失度，枢机悉阻。浊气升，痰饮逆，最忌喘急神昏。若用发散坠降，恐致伤阳劫阴。议进仲景小青龙法，乃太阳表中之里。通营卫，不耗其阳；开痰饮，不泄其气仍有收肺逆，通膀胱之义。
小青龙汤。

惊自外触，恐自内起。《内经》论惊必伤肝、恐则伤肾。丹溪谓上升之气多从肝出，谓厥阳暴升莫制，则气塞于上。阴不上承，即天地不能交泰而为否塞。至于梦扰筋缩，乃精气不能护神，神无所依。用药当镇其怯，益其虚，渐引道以致二气之交合，是为医之能事。
妙香散。

尾闾尻骨先痛，继以溲溺淋闭，兼有血瘀。夫督脉部位，隶于太阳脉络。气坠频溺、点滴不爽，分利清热愈痛。古贤每以柔剂温药，升任督之气。按经旨以治病，谅无误矣。
鹿茸 当归头 淡苁蓉 巴戟天 枸杞 沙蒺藜

脘下胀及少腹，疏肝平胃，不应；肾气，加辛香，又不应。食物仍进，二便仍利。病既非停著有形之滞，自属阳微气结。议与通阳润剂。
阿魏 麝香
丸服。

新产不满百日，天暑，汗出，气泄；加以澡浴汤蒸，更助开发。阳浮上升，阴弱莫制，遂喉痒咳逆，牵连左胁，及气街背部皆痛。盖产后肝血未充，肾液未足，奇经诸脉悉皆怯弱，阴亏阳炽，血不能荣养筋脉。法当味厚质静，流护至阴之脏，兼温奇经。仿仲景阿胶鸡子黄汤。
阿胶 生地 鸡子黄 白芍 穞豆皮 石决明
再诊。考足厥阴肝经，过胃贯膈，上循喉咙。因肝阴少藏，阳气有升无降。每交暮夜，咳甚如哕。戍亥乃肝阴旺时。肝阳扰胃则阳明脉衰，四肢倦怠，面色青晦。阳化内风，掀越鼓动，为肌浮偏肿。心无液养，似嘈非嘈，似痛非痛。热酿涎沫，吐出复聚。余不以咳嗽为治，急于流护至阴，静制风阳内鼓，夜分更以胃药助之。
午服：
鸡子黄 白芍 枸杞子 阿胶 甘菊 炙草
暮服：
人参 南枣 秋石

据述久有胃痛，当年因痛吐蛔，服资生丸，消补相投；用八味丸，温润不合。凭脉论症，向时随发随愈。今病发一月，痛止，不纳，口味酸浊。假寐未久，忽躁热，头汗淋漓，口不渴饮。凡肝痛，必犯胃府，且攻涤寒热等药，必先入胃以分布。药不对病，更伤胃气。胃司九窍，清浊既乱于中，焉有下行为顺之理？上下不宣，状如关格，但关格乃阴枯阳结，圣贤尤以为难。今是胃伤困乏，清阳不司旋运，斯为异岐。不必以寒之不应而投热，但主伤在无形，必图清气宣通，则为善治程法。金匮大半夏汤。
大半夏汤。

诊脉左数微弦，寸、尺、关虚数。阅五年前，病原左胁映背胀痛，不能卧席。曾吐瘀血、凝块、紫色。显然肝郁成热，热迫气逆血瘀，虽经调理全愈，而体质中肝阴不充，肝阳易动。凡人身之气，左升主肝，右降主肺。今升多降少，阴不和阳。胃中津液，乏上供涵肺之用。此燥痒咳呛，吐出水沫，合乎经旨：肝病吐涎沫矣。肝木必犯胃上，纳谷最少面肢软少力，非嗽药可以愈病。此皆肝阳逆乘，实系肝阴不足。仲景云：见肝之病，先理脾胃。俾土厚不为木克，原有生金功能。据述凡食鸡子，病必加剧，则知呆滞凝涩之药，皆与病体未合。
北沙参 生扁豆 麦冬 玉竹 桑叶 生甘草 蔗浆

病已十余日，身尚躁热，舌苔粘腻，神呆目定，脉刚而数，烦躁呓语。此暑湿久伏，与时气之秽邪凝合，酿成胶腻之痰，闭塞清明之府，神情迷昧，胃家浊液，蒸遏不宣。药食甘味，必蛔厥上冒。然《内经》有：湿位之下，燥气乘之，是以从之，湿转为燥。若无湿痰之潮气上蒸，舌苔早已燥刺矣。今先滋液，以洁烈焰之燔。
鲜生地 麦冬 乌梅 蔗浆 银花露 羚羊角 蚌水
再诊。面垢，色白，渴饮，气短如喘，自利。是秽浊气入口鼻，与水谷之气互相混扰。湿气阻窒，氤氲内蒸，三焦皆受。胸背肢节有晦暗斑纹。秽与气血胶固心络，为邪薰灼。神昏呓语。手经蔓延。疫邪不与伤寒同例，法当芳香辟邪，参以解毒，必得不为湿秽蒙闭，可免痉厥之害。
石菖蒲汁 白蔻仁 犀尖 小青皮 连翘心 金银花 六一散 金汁 至宝丹
三诊。邪陷复利，伤及厥阴。症见气上撞心，饥不能食，干呕腹痛，全是肝病见端。肝为至阴之藏，相火内寄。仲圣治法，不用纯刚之剂，以肝为刚肼也。今正交上旺之时，木火为仇。五日内未为稳当，宜慎之。
人参 淡吴萸 当归 白芍 秦皮 炒乌梅

脉沉而微，沈为里寒，微为无阳。舌白似粉，泻起口渴。身体卧著，其痛甚厉。交夏阴气在内，其病日加。寅辰少阳升动，少缓。少腹至阴部位，浊阴凝聚，是为疝瘕。若读书明理之医，凡阴邪盘踞，必以阳药通之，归、地列于四物汤，护持血液。虽佐热剂，反与阴邪树帜。当以纯刚药，直走浊阴凝结之处。调摄非片言可尽也。
川附子 黑川乌 吴茱萸 干姜 猪胆汁
再诊。阴寒盘踞少腹，非纯阳刚剂直人坚冰之地，阴凝不解。此如亚夫之师从天而降也。医易肾气汤，阴多阳少，立见病加，反至不食，药不对症。仿通脉四逆汤法。
附子 干姜 猪胆汁

五旬有四，阳气日薄。阳明脉络空乏，不能束筋骨以流利机关。肩痛、肢麻，头目如蒙，行动痿弱无力。此下虚上实，络热内风沸起，当入夏阳升为甚。渗湿利痰，必不应病。议清营热，以泄内风。
犀角 鲜生地 元参 连翘 桑叶 丹皮 天麻 钩藤

下体痿躄，先有遗泄湿疡。频进渗利，阴阳更伤。虽有参、芪、术养脾益气，未能救下。即如长冷阳微，饭后吐食，乃胃阳顿衰，应乎卫外失职。但下焦之病，都属精血受伤。两投温通柔剂，以肾恶燥，久病宜通任督，通摄兼施，亦与古贤四斤、健步诸法互参。至于胃药，必须另用。夫胃府主乎气，气得下行为顺。东恒有升阳益胃之条，似乎相悖，然芩、连非苦降之气乎？凡吐后一二日，停止下焦血分药，即用扶阳理胃，二日俾中下两固。经旨谓阳明之脉，束筋骨以流利机关，本病即有合矣。
鹿茸 归身 柏子霜 茯苓 苁蓉 巴戟 补骨脂 川石斛 牛膝 枸杞子
吐后间服大半夏汤加干姜、姜汁。
再诊。长夏湿热，经脉流行气钝，兼以下元络脉已虚，痿弱不耐步趋，常似酸楚，大便或结或溏，都属肝肾为病。然益下必佐宣通脉络，乃正治之法。恐夏季后湿热还扰，预为防理。
鹿角霜 生茅术 茯苓 苁蓉 归身 熟地 桑椹子 巴戟 远志 茴香 酒蒸金毛狗脊
水熬膏。
三诊。痿蹙在下，肝肾居多。但素饮必有湿热，热瘀湿滞，气血不行，筋缩，肌肉不仁，体质重著不移，无非湿邪之深沈也。若论阳虚，不该大发疮痍。但病久不可速攻，莫计效迟，方可愈也。
细生地 归身 黄柏 萆薢 苁蓉 川斛 牛膝 蒺藜
四诊。寝食如常，脉沈而缓，独两腿内外肉脱麻木。年逾五旬，阳脉渐衰，跷维不用事，非三气杂感也。温通以佐脉络之流畅，仿古圣四金刚之属。
苁蓉 牛膝 茯苓 萆薢 木瓜 枸杞子 蒺藜
金毛狗脊膏丸。
经云：烦劳则张，精绝，辟积于夏，令人煎厥。夫劳动阳气弛张，则精气不充，留恋其阳，虽有若无，故曰绝，积之既久，逢夏季阳气开泄，五志火动，内风以生。若煎厥，治法以清心益肾，使肝胆相火不致暴起，内风静熄，不为晕厥，然必薄味静养为稳。
细生地 连翘 知母 元参 生白芍 竹叶

肾厥由腰脊而升，发时手足厥冷，口吐涎沫，喉如刀刺。盖足少阴经脉上循喉咙，挟舌本，阴浊自下犯上，必循经而至。仿许学士椒附汤，通阳以泄浊阴为主。
炮附子 淡干姜 胡芦巴 川椒 半夏 茯苓
姜汁泛丸。

脐上心下热炽，喉咙间陈腐气，遂神昏扑厥，经时汗出而醒，口涌血沫，乃膻中热壅，以致心窍受蒙。若非芳香清透，不能宣通络中瘀痹。
犀角 茯神 天竺黄 麝香 丹参 菖蒲 郁金 冰片
各生研末，赤豆皮煎汤，泛丸，竹叶汤送。

暑由上受，先入肺络。日期渐多，气分热邪逆传人营，遂逼入心胞络中，神迷欲躁，舌音短缩，手定牵引。乃暑热流陷，势将发痉。热闭在里，肢体反不发热，热邪内闭，外脱岂非至危至急？考古人方法，清络热必兼芳香开里窍，以清神识。若重药攻邪，直走肠胃，与胞络无于涉也。
犀角 鲜生地 元参 银花 石菖蒲
化至宝丹。

向来久咳伤肺，更值雨潮感邪，但热不寒，是为瘅疟。仲圣云：消烁肌肉，当以饮食消息之，在乎救胃以涵肺。医知是理否？
竹叶 麦冬 连翘 甘草 梨皮 青蔗汁

疟得汗不解，近来竟夜汗出，且胸痞、不饥、形瘦、脉大、便秘。显然阴虚体质，疟邪烁液，致清阳痞结脘中。议以柔剂存阴却邪。
竹卷心 辰砂益元散 生地 麦冬 知母

脾经疟邪，必由四末扰中。仲景论太阴经几条，深戒攻下，谓脾为孤脏，体阴而用阳，喜暖而恶寒。不饥、痞胀、嗳气，阳伤则运动无权，滞浊弥漫矣。昔贤制方，阳伤取药之气，阴伤取药之味。奈何不究病之阴阳，不分药之气味，便窒则攻下，痞闷则开泄？药不对病，脾胃受伤，数年沉痼。如脾胃，论莫详于东垣，苟能玩读，焉有此等混治？
炒半夏 淡吴萸 生益智 荜拨 干姜 茯苓

苦辛过服，大泻心阳，心虚热收于里。三疟之来，心神迷惑，久延恐成痼症。考诸《金匮》，仲景每以蜀漆散为牝疟治法。
云母石 蜀漆 生龙骨
为末开水调服二钱。

下焦精亏，疟邪遂入少阴，当其发作从背起，乃太阳与少阴表里相应也。阴邪得汗不解，托邪固是，但气易泄。姜、附纯刚，又恐劫阴矣。
人参 鹿茸 桂枝 细辛 杞子炭 归身炭 生姜

脉微而迟，色衰萎黄。凡阳气不足，久利久泻，穷必伤肾。今浮肿渐起目下，是水失火而败，若非暖下，徒见泄泻有红，为脾胃湿热，必至中满败坏。
熟地炭 淡附子 茯苓 车前子 生茅术 干姜

脉左弦右浮涩，始由脘痛贯胁，继则腹大高凸，纳食减少，二便艰涩不爽。此乃有年操持，萦虑太甚，肝木怫郁，脾土自困，清浊混淆，胀势乃成。盖脏真日漓，府阳不运。考古治胀名家，以通阳为务。若滋阴柔药微加桂、附，凝阴沍浊，岂是良法？议用局方禹余粮丸，暖其水脏，攻其秽浊，俟其小效；兼进通阳刚补，是为虚症内伤胀满治法。至于攻泻劫夺，都为有形而设，与气伤之病不同也。
禹余粮丸。

脉缓弱，脘中痛胀，呕涌清涎，是脾胃阳微，得之积劳。午后病甚，阳不用事也。大凡脾阳宣通则运，温补极是；而守中及腻滞，皆非通府，勿佐用之。
人参 半夏 淡干姜 生益智 茯苓 生姜汁
大便不通，间服半硫丸五分。

痔血久下，肌肉萎黄，乃血脱气馁，渐加喘促浮肿，再延腹胀，二便不通。此症脏阴有寒，府阳有热。详于《金匮》谷疸篇中，极难调治。
人参 白术 茯苓 智仁 菟丝 木瓜 广皮

经营不遂，情怀怫郁，少火化为壮火，风木挟阳上巅，眩晕不寐。是阳不入阴，非阴虚症也。如果纯虚，岂有由春及秋仍能纳食驱驰？今忽然中脘噎阻，由药伤胃口，致胃阳上逆使然。温胆汤加减之。
陈皮 茯苓 丹皮 栀皮 半夏 枳实 桑叶 竹茹

湿温长夏最多，湿热郁蒸之气由口鼻而入。上焦先病，渐布中下。河间所谓一焦病也，治与风寒食积迥异。仲景云：湿家不可发汗，汗之则痉。湿本阴邪，其中人也，则伤阳；汗则阳易泄越而邪留不解，湿蒸热郁，发现为黄，薰蒸气坠之间，正是罨曲之比。斯时病全在气分，连翘赤小豆汤可以奏效。今经一月，邪弥三焦，自耳前后，左肿及右，痈疡大发。夫痈者壅也。不惟气滞，血亦阻塞，蒸而为脓。谷食不思，陡然肉消殆尽，胃气索然矣。商之治法，补则助壅，清则垂脱。前辈成法，一无可遵。因思湿热秽浊结于头，而清窍议轻可去实之法，选芳香气味，使胃无所苦，或者壅遏得宣。少进浆粥，便是进步。经云：从上病者治其上，《灵枢》云：上焦如雾，非轻扬芳香之气，何以开之。
青菊叶 荷叶边 金银花 绿豆皮 马兜铃 连翘 射干
煎好露一宿，临服加金汁一小杯。

身腴体质，适值过劳，阳气受伤，呕吐食物，身热而无头痛，已非外感风寒；间日烦躁渴饮，唇焦舌黑。是内伏热气，由募原以流布三焦，亦如疟邪之分争营卫者然。然积劳既久，伏邪客病，脉来小缓，按之不鼓，可为征验。且两便颇通，略能纳谷，焉能停聚积滞？仲景以单热无寒之症，不出方药，但以饮食消息之。后贤参拟甘寒滋养胃阴，其热自解。
竹叶 花粉 麦冬 连翎 生地 杏仁 蔗浆

寅卯少阳内动，络中血溢，寒热呕逆，骤然泄泻，不能卧。盖阳木必犯阴土，胆汁无藏，少寐多寤，土脏被克，食减无味。宜补上疏木。
人参 山药 炙草 白术 扁豆 丹皮

虚损泄泻，用异功理中，乃补脾胃以煦其阳气方法，无如失血遗精，金水久，阴乏上承，咽喉失音，而泻仍不已。长夏吸受暑湿之气，与身中浮越之气互为郁蒸，遂起疳蚀。气阻则妨纳食，是劳损为本而杂以暑湿，纯补决不应病。与轻淡气薄之剂，先清上焦，后议补益。
芦根 马兜铃 通草 米仁 滑石 西瓜翠衣

瘦人阴虚，热邪易入于阴，病后遗精，皆阴弱不固摄也。泄泻在夏秋间，是暑湿内浸，其间有瓜果生冷，不能速行，是中寒下利，什中仅一。况此病因，遗泄患疟，病人自认为虚。医者迎合，以致邪无出路，辗转内攻加剧。夫患房劳而患客邪，不过比平常较胜，未必是阴病。近代名贤，讹传阴症伤人比比。总之遗泄阴亏与利后阴伤，均非刚剂所宜，当拟柔剂扶精气。
人参 山药 川斛 芡实 茯苓 生地炭

七年沉痼，心惕热迷，咬牙嚼舌，阴火失守，阳乃鸱张。前方理厥阴、阳明，以和阳主治；继方以咸味纯阴，填水源以生木。病究竟未能却。自述每每遗泄，其病随发。春夏两时发病甚频，况五更寅卯，少阳气振，阳冒病来，更兼操持不已。《内经》胆藏汁三合，肾藏液三合。精遗则肾液少，操劳则胆汁亏，欲望春阳不动，安可得耶？
熟地 肉苁蓉 五味子 龙骨 茯苓 左牡蛎 石菖蒲 远志 川斛 山萸肉

脉弦数右大，舌绛色面微浮，咳呕上逆，心中热，腹中气撑，卧侧著右，暮夜内外皆热。自五月起，病百日不晓饥饱。病因忧愁嗔怒而起，诸气交逆，少火化为壮火，烦热不熄。五液皆涸，内风煽动，亦属阳化，见症肝病，十之八九。秋金主候，木尚不和。日潮加剧，病属郁劳，难以久延。议咸苦清养厥阴之阴以和阳。
阿胶 川连 生地 糯米 白芍 鸡子黄
再诊。脉百至、右弦数、左细微，寒热无汗，喝饮呕逆；病中咯血，经水反多，邪热入阴，迫血妄行。平日奇经多病，己属内虚。故邪乘虚陷，竟属厥阴之热炽，以犯阳明；故为呕为闷，目胞紫暗羞明，咽中窒塞，头痛。由厥阴热邪通胃贯膈，上及面目诸窍。先寒后热，饥不能食，消渴，气上冲心呕哕，仲景皆例厥阴篇中。此伏邪在至阴之中，必熬至枯涸而后已。表之则伤阳，攻之则劫阴。惟咸味直走阴分，参入苦寒以清伏热。清邪之中，仍护阴气，俾邪退一分，便存得一分之阴，望其少苏。
阿胶 鸡子黄 生地 白芍 黄连 黄柏

右脉平和，左寸关弦动甚锐，面色带赤，体质清癯，得木火之形。禀多动之性，加以操持烦虑，五志之阳无有不炽；宜乎寤多寐少，内风不熄，眩晕自生。经云：阳气下入阴中，阴跷满乃得寐。谋虑不决，则火动伤阴，肝阳独行，乏阴和协而魂不藏，则寐不安。总以益阴、和阳为主治，议加味补心丹兼和肝阳。
人参 生地 元参 桔梗 川连 茯神 天冬 丹参 枣仁 远志 羚羊角 琥珀 麦冬 白芍 杏仁 石菖蒲
炼蜜丸。

五日前胀满已在脘间，兼中下寒冷不暖。议参、附、川乌，驱阴寒之凝结，非补虚方也。十九日阴雨天冷，正阳气不生之象。况日久胃气已疲，腥浊入胃即吐，确是阳微见症。王先生主通阳极妙。若得阳气通调，何患水湿不去？
人参 熟川附子 大茴香 生淡干姜 茯苓 川楝子 川椒
和入童便杯许。

脉弦数，腹膨便泄，目自泪出。经来身体掣痛，今秋冬两月不至。据说两年患病，医药不效。缘情怀抑郁，热自内起，厥阴风木化火，阳明侵削日迫，气血内蒸，血海无贮，渐渐延及于血劳症。凡调经诸法，须论在气在血。今久郁热胜，经阻有年，正气已亏；补药固宜，而气血偏滞，非徒补可以治病。议厥阴、阳明同治，酸苦泄热为先，和补胃气为佐。
吴茱萸 川连 胡连 川楝子 乌梅 人参 白芍 延胡索 云苓 香附 南枣
益母草膏同乌梅肉捣丸。

痰饮乃浊阴所化，阻遏阳气，不入于阴，阴跷空，夜不熟寐。《灵枢经》用半夏秫米汤，谓通阳交阴，饮邪不聚。“天王补心丹”一派寒凉阴药，与浊阴树帜。中年必以护阳为要，即《金匮》所言必以温药和之也。
半夏 秫米 茯苓 

少年面色青黄，脉小无神，自幼频有呕吐之症，明是饮食寒暄不调，以致中气不足。咳嗽非外感，不宜疏泄。小建中汤主之。
小建中汤。

气郁单胀，中空无物，卧则气塞，浊饮上冲，渐有不得安卧之象。问其起病之由，多是恼怒动肝，为肝木郁伤脾土。脾失健运，气阻成胀。延及百日，正气愈虚，浊更坚凝，逆走攻肺，上咳气逆欲喘。脘中蕴热，咳出脓血。病根固在脾，今已传及肺部。丹溪曰：养金制木，脾无贼邪之害；滋阴制火，肺得清化之权。目下至要，务在顺气，胸中开爽，寝食不废，便可从容论治。不然，春分节近，更属难调矣。宜先用通上焦法。
紫菀 杏仁 蒌皮 郁金 厚朴 大腹皮 桑皮 茯苓皮 黑山栀
两剂后，早服肾气丸，晚服四君子

阴气先伤，阳气独发，但热无寒，是为疸疟。舌干渴饮，咳嗽，暑邪尚在肺胃。如饥不嗜食，乃热邪不杀谷也。先用玉女煎存阴，消暑以和肺胃。
玉女煎。
再诊。原方去牛膝，加竹卷心。

任脉、督脉分行乎身之前后。自觉热蒸，不梦自遗，皆奇经虚也。辛温药颇效。六味加五味子不应，方药仅仅达下，未能约束奇经。议用聚精固摄之法。
桑螵蛸 龟板 芡实 沙蒺藜 线鱼胶 胡连 龙骨 金樱子 覆盆子

产后阴虚阳实，热易拂郁。近日客邪，乃冬应寒而温。凡羌活辛温、柴胡扰动肝血，皆属禁忌。谓阳明未复，再动冲阳耳。恶露变成腥水，亦是热犯肝阴之极，液不养筋，内风必动，致面肿身痛，消渴呕逆，自利，暮热汗多，全是肝胃受病。诸厥皆隶厥阴，呕不能食，厥阴之气冲犯阳明所致。产后厥冒，厥而下利，恐其阴涸难愈。今神气欲昏，正是冲阳上犯。治以镇逆，佐以酸苦，泄热调经。
牡蛎 乌梅 黄芩 茯苓皮 川连 郁金 秦皮 炒山楂

经以肾司二便，若肾无藏液，下窍气不运化，肠中即不能通水液之燥，水火吸消为多。议知、柏苦寒滋其水源，龟甲性潜以通其阴，人中白咸重以人下，苁蓉咸温以通便，少佐肉桂化肝风以制木，是为稳当方法。
黄柏 知母 龟甲 肉苁蓉 人中白 肉桂
蜜丸。

望色萎黄，少膏泽，按脉弦促而芤，纳谷不旺，病已数年。每春夏阳升气泄，偶加烦冗，情志不适，血必溢出上窍，中气非少壮阴火相同。夫心主血，脾统血，肝藏血。脏阴内虚，阳动乃溢，常服归脾汤，去芪、术、木香，加白芍，以和肝脾之阴。所谓王道养正，善药不计骤功。
人参 茯神 炙草 归身 白芍 枣仁 远志 桂圆肉

背痛，得按摩愈痛，吐涎沫，短气，腹满小腹坚，小便不通，大便自利，下身麻木，不得移动，不食不寐，烦则汗出。病机多端无缕。治成法，思冷浊窃踞，阳微不行，为痞塞之象，二气既乖，岂可忽略。引仲景少阴例，急进通阳为要，议用白通加人尿、猪胆汁汤。
去须葱白 生淡干姜 生炮附子
上药用水一盏，煎至四分滤清，加人尿一小杯，猪胆汁一枚，频频调和，勿令其沉于药底。
再诊。浊阴蔽塞，舍通阳再无别法，服白通加人尿、猪胆汁汤，脉不微续，仍三五参差，尚非稳保。议用四逆通脉方。
人参 淡干姜 人尿 炮附子 猪胆汁
三诊。症象稍减，但少腹浊阴尚踞，胃气不苏，犹虑反复。
人参 生淡干姜 炮附子 茯苓 泽泻
四诊。误用攻表伤阳，致阴邪浊气结闭于下，少腹坚痛，二便阻涩，浊上干逆则呕。非温热佐以咸苦寒，何以直达下焦？
炮附子 淡干姜 人尿 猪胆汁 葱白头

凡疟久邪结，必成疟母，其邪深客于阴络，道路深远，肌肤无汗，能食不运，便溺通调，病不在府，从腹下升逆，贯及两胁腰中，推及八脉中病。理固有之，然立方无据。捉摸忆读仲景，转旋下焦痹阻例以通阳。
苓姜术桂汤。

精未充而先泄，异日必有难状之疾，此南齐褚尚书之言。夫精气所以护神，既受损伤，神形衰怯，数年不得充旺。议双补脾肾，略用通络，舍此竟无别法。
黑地黄丸。痛发时用阿魏丸。

宿癥脘胀，似乎气滞，从小产后失调病起，三年不愈。病伤日虚，不思纳谷，经候如常，及立夏、小满，经候不来。食下即吐，汤饮下咽，脘中胀痹，腹满脐突。大便旬余始解。始而畏寒，令渐怕热。呕吐先出有形之物，继以痰涎白沫，味必酸浊。参诸经旨，全是厥阴肝经受病，阳化内风，乘犯阳明胃土，胃不主平顺趋达肠，遂成反胃之症。治宜理肝木以安胃土，但气逆沸腾，阳药不能，下膈势必随涌。议分治方法于下。
左金丸盐水煮，蒸饼和丸。
左金平肝，苦辛气味，尤虑下行未速，加盐味令其下行。宗《内经》、本草，咸苦之味入阴，厥阳浊气退避，胃乏中流砥柱，势必风阳再逆。议坐镇中宫，木火庶不乘土。服左金丸，逾二时继用针头代赭石，化州橘红，饭和丸，煎大半夏汤，加姜汁送下。
再诊。昔人云：吐中有散，谓多呕多吐，诸气升腾而散。《内经》以阳明经脉主束筋骨，以利机关。今为厥阴风木久侵，中虚困穷，清空溃散，致浊蒙蟠聚，不徒胸腹胀满，腰痹肌膜亦令浮肿。左金泻肝止呕吐，谓肝家郁勃上冲，大苦寒降其逆，大辛热泄其气。丹溪制方之义，以相火内寄于肝胆，上升之气皆从肝出，气有余便是火。此非有余，因数日不食，阳明胃土伤疲已极，中无砥柱，木横浊攻。历考治胀诸贤，河间分消三焦，戴人必攻六府，此皆有余治法。今乃虚症，若呆钝补阳，适助其胀。议通阳明，兼泄厥阴法。
人参 川楝子 延胡索 麻仁 茯苓 茺蔚子

时刻精遗，少腹胀满，皆肾不收纳，咽喉微干，火升及面，由阴不上承，虚阳浮越。上年用纯阴静药即泻，下损及中。今当固下。
熟地 山药 茯苓 北五味 人参 芡实 湘莲
人乳粉同河车、金樱二膏为丸。

眼胞上下，脾肾之脉循行。倦于开合，太阴脾脉已钝，甘补用为宜。
蒸于术 枸杞子 桂圆肉 归身 黄芪 炙草

脉弦右大，弦则为饮，大则胃阳已虚。缘操持萦思，积劳伤阳，致不讥不食，勉纳食物不运。嗔怒，兼以夜卧不安，多寤少寐，恍惚，中心懊哝。忽尔腹鸣气震，四肢筋骱痿弱无力。起病时晨必寒痉，足跗微冷。按是脉症有年，阳为本，而痰饮气逆，因虚而聚。夫虚则生寒，实则生热。寝食不安，将及半载，已交四之气中。长夏湿土乘侮脾胃，虑及肌肿腹胀，故周身束筋利机。阳明胃脉，是积阅医药，气血淆混，寒热互投，不以阴阳偏著，调理宜乎不应。议通补理胃阳为主，疏肝为辅。气宣阳苏，何虑痰浊之蒙昧。以茯苓饮法减术，合薛氏星附六君子意。
人参 茯苓 香附 苏核 白附 半夏 陈皮 姜汁

舌白，不大渴，寒战复热，神躁欲昏，心胸饱闷更甚。虐系客邪，先由四末以及中宫。咳痰呕逆，是邪干肺胃。体虚邪聚，闭塞不通，故神昏烦闷。郁蒸汗泄，得以渐解。营卫之邪未清，寒热蔓延无已，此和、补未必中窾，按经设法为宜。
白蔻仁 黄芩 半夏 竹叶 薏苡仁 姜汁

治目疾，无非辛散寒苦，遂致精滑淋浊。夫阳虚则生外寒，阴虚则生内热。精气皆亏，六神志孤独，梦魂纷扰，惊惕恐惧而无以自主。法当固摄肾关，养心宁神，镇怯理虚，渐次夜视反听，十分调护，方可治疗。
桑螵蛸散。

舌色白晦，脉得右大，来去不整，左部小促。耳聋身热不寐，语言謇涩。非是少阳伤寒，良由小产，阴气不复，阳气上冒。恐有牵搐暴厥之忧，无以轻浅视之。
生地 阿胶 丹皮 麦冬 白芍 蔗浆
再诊。前方去白芍，加元参、羚羊角。

遗由精窍，淋由溺窍，异出同门，最宜分别。久遗不愈，是精关不摄为虚。但点滴痛痒，少腹坚满，此属淋闭，乃气坠不通，未可便认为虚。况夏秋足指先腐，下焦蕴有湿热，气不流行，膀胱撑满，遂致坚满耳。五苓散主治。
五苓散。

秋暑失血，初春再发，脉右大，能纳食。《金匮》云：男子脉大为劳，极虚亦为劳。要知脉大为劳，是烦劳气伤；脉虚为劳，是情欲致损；安静一年可愈。
黄芪 北沙参 南枣 白芨 炙草 薏苡仁

咳嗽从肺治者，以外邪必由皮毛而入，内合乎肺。然六气皆令火化，散之未解，清之润之即愈。若内因之嗽，由别经干连及肺，当明其因，徒治肺无益。夫肾为先天，坎中真阳内藏，而主封蛰。奇经得司其间，冲阳由前直起，且少阴脉循喉咙，挟舌本，阴乏上承，阳独自灼，故阴上阳下则寿，反则死。八味丸阴中之阳，似乎有理。然肉消形瘦，桂、附仍属刚燥。宜温养柔剂，取乎血肉有形之品。议用斑龙，峻补玉堂关下，但鹿角入督升顶，有过升之弊，加以青盐，引入下元，斯为合法。
鹿角胶 鹿角霜 熟地 菟饼 白茯苓 青盐 补骨脂 柏子仁

住居临海，风瘴疠气，侵入脑髓骨骱，气血不和，壅遏内蒸，头面清阳痹阻，久则邪正混处其间。草木不能见效，当以虫蚁疏通逐邪。
蜣螂 蜂房 川芎 威灵仙
火酒飞面为丸。

由夏季目黄神倦，渐至中焦胀满，延至霜降，上吐瘀血，下便污浊。按脉弱细不调，视色神采不振，兼以呼吸带喘。素有寒疾气逆，其宿饮之蓄已非一日。当夏三月，脾胃主令，天气热，地气升，人身气泄，加以饥饱劳疫，而遂减食胀满，是皆病于中，绵延上下矣。夫六府以通为用，不但府不用事其间，经脉络中，气血皆令不行，气壅血瘀，胀势愈加。古人以胀病专以宣通为法而有阴阳之殊，后之攻劫宣通，如神佑、舟车、禹功等方。值此久病淹淹，何敢轻试。议以专通三焦之阳气，驱其锢蔽之浊阴，温补兼进。若不阳气渐苏，难以拟投。引用仲景白通汤。
去须葱白（四枚） 干姜（切片，盐水泡三十余次，去辣味，三钱） 猪胆汁（十匙） 淡附子（去皮脐，再用包火煨，一钱）
再诊。脉神如昨，胸满胀更急，不思纳食，鼻尖冷甚，热汗出，自吐瘀，便垢至今，神衰吸短。古人谓上下交征，当理其中，但阳微浊僭，格拒不通，理中守剂，不能理烦治剧。此护阳通阳，仍参苦寒，俾浊阴泄得一分，其阳复得一分。安谷之理在焉，不及缕述。
前方去葱白，加人参三钱。

前用生津养阴，已得咳停热退，可以渐入佳境不虞。发热较甚，三昼夜不减，口渴不饥，盖体弱肌疏。邪易侵袭，郁遏不宣，蒸燎如焚，质系金虚火旺。今遇炎威酷烈，相火内煽，暑热外侵，交相烁液，必致煎熬枯涸。欲进苦寒，奈虚火不堪直折，且虑徒伤胃气。议用海藏神术法，上解三阳，下安太阴。
白术 梨汁 防风 麦冬 甘草

酒客淋浊，必系湿热之邪著于气分，故五苓、八正俱用通利。病数年不愈，必由情欲致伤，败精血阻于内窍。溺与精异路同门，茎中因精腐阻居多。必通败精，一定之理。
杜牛膝一两五钱，捣汁，冲入麝香三分。

痰饮留伏而发，最详《金匮玉函》。仲景必分内外，以内饮治肾，外饮治脾。更出总括一论，谓饮邪必和以温药。数年寒暄，感触致病，今屡发热甚于昔。男子中年以后，下元渐衰也。
都气丸加坎气、胡桃。

经来渐迟，色淡而少，当期必暮夜腹痛䐜胀，腰髀痠楚，经络牵掣少舒。脉数右小左大。此乃奇经冲任二脉为他经之气所束，以致气机日钝，血少贮蓄。若加暴怒，须防经漏沸溢。用药须择入奇经者为宜，血海固阳明隶属奇经肝肾为多。议两和气血、宣通奇脉方。
当归 茺蔚子 生香附 小茴香 焦麦芽 大黑豆皮
调入西琥珀末一钱。

面肿气喘，咳呛不止，音渐哑。酒客久蓄之湿热，必上薰及肺，为肿为喘，声音闭塞。按《内经》湿淫于内，治以淡渗，佐以苦温。
芦根薏苡仁滑石赤苓杏仁厚朴

寒入厥阴之脉，结为气疝，痛则胀升，气消绝无踪迹。老年下元已亏，不可破气攻疝，尿管痛，或阻溺。温养下元，佐以通窍。
鹿茸 麝香 韭菜子 蛇床子 茴香 归身 青盐 覆盆子

肝肾精血交亏，阳气不肯潜伏，阳升面赤戴阳，阳坠，精关不固。时令冬失潜藏，阳升阳动病加。静处山林，勿预家务。迎夏至一阴来复，必有好音，倘若衔药，心境操持，与身病无益。
水制熟地 锁阳 元武板 线鱼胶 远志炭

宿瘕在胁下，亦与肥气相类，自述因嗔怒。盖肝之积也，久郁气血不通，肝脏内寄相火。时当夏令，泛潮苦雨，脾胃受湿，自必困倦。肝木横克脾土，胀势日满。所受湿邪，漫无出路，蒸于肠胃，粘脓积滞。利不肯爽，中焦不和，寤不得逸。症属难治，且议分消。
白术 厚朴 茯苓 猪苓 茵陈 通草

胎孕而患疟，古人先保胎，佐以治病。兹胗、齿燥、舌白，呕闷自利。乃夏令伏邪，至深秋而发，非柴、枳之属可止。呕吐黑水，腹痛，胎气不动，邪陷入里，蒸迫脏腑，是大危之象。
黄芩 黄连 黄柏 秦皮 川贝母
再诊。寒少热多，即先后厥之谓热甚。胎攻冲心痛，盖胎在冲，疟邪从四末渐归胃，冲脉属阳明胃脉管辖。上呕青黑涎沫，胎受邪迫，上攻冲心，总是邪热无由发泄，内陷不已，势必坠胎。且协热自利，外邪从里而出，有不死不休之戒。方书保胎，必固阴益气。今热炽壅塞，人参、胶、地反为热邪树帜。前以纯苦气寒，急取固上焦，阳明胃、厥阴肝两治。今则用酸苦辛，泄两经之热邪，外以井泥护胎。
川连 草决明 乌梅肉 石莲肉 黄芩 白芍 炒川椒
三诊。苦辛酸清泄阳明厥阴邪热，兼外护胎法，病减十之二。视苔色芒刺，舌心干板，而心中痛不已。此皆热邪内迫，阳津阴液告穷。两日前虑其陷伏闭寒，今又怕其昏痉，最难调治。夫护胎存阴，清邪去邪，俱不可少。
阿胶 鲜生地 川连 鸡子黄 知母

雨淋冲阳受伤，热水洗浴，迫其冷湿深入与水谷之气互蒸而肌肉发黄，陈无择云谷疸。能食不饥，舌有黄苔，一年之久，寒湿酿成湿热。凡湿在太阴脾，热在阳明胃，不分经络治不可。
生谷芽 半夏 广皮白 柴胡 黄芩 川连 人参 枳实

经云：谋虑在肝，决断在胆。操持思虑，五志阳气有升无降。肝脉循环，绕乎阴器。气逆拂乱，不司疏泄之权。似疝如淋病象，其实内系肝脏。但治淋治疝，不越子和辛香流气，即从丹溪分消泄热。今形脉已衰，当以虚论。肝病三法，曰辛曰酸曰甘缓。经云食酸令人癃，小便不爽，大忌酸味。
当归 茴香 穿山甲 枸杞子 沙蒺藜

凡当脐动气，脐腹结瘕，肌肉濡动，眩晕羞明。昔贤都主下焦精血之损，二气不得摄纳，则变乱火风，如混蒙之象。泄气温燥攻病，是虚其虚也，温养有情之属为宜。
紫河车 肉苁蓉 当归 青盐 茯苓 胡桃 黄柏 小茴香 柏子仁 紫石英

暑风入肺为瘅疟，《金匮》为阳气独发。嘉言云：体中阴液素虚，所伏热气日久，混入血分，阴虚阳冒，上焦清气皆蒙，胃阳失和，不纳易痞，究竟伏邪未去。凡苦辛疏泄，皆属禁例。夫上实下虚，有客邪留著，镇降不应，仿徐子才轻可去实之例，分别气血，以宣之，以逐之。
犀角 连翘 元参 通草 竹叶 荷叶

十年前小产血崩，损伤未复。家政操持，形神俱不能清静。上年交秋，带下淋浊。不特肝肾脂液告竭，奇经与诸络亦无血存留。气冲犯胃，脘膈刺痛，胁肋高突。更兼下焦寒冷，腰围如带拘束。两足麻木，践地痿软。二便窒塞不爽。五液枯涸，至阳不交阴。见痛用沉香，大谬。凡血液枯槁，大忌香燥。姑以血肉参入人参，若春和温煦，草木藉以滋生。
人参 甘枸杞 归身 肉苁蓉 小茴香 沙蒺藜 黑芝麻 羊内肾

诊脉尺垂，据述冲气上冲，肝脉必搏大无偏。视面色赤亮，肌肉瘦削。乃肾精肝血内耗，阴不和阳，致冲任不主把持，固摄壮水。正谓助阴抑阳。然久损不复，当与味厚质静或血肉有情，填实精髓。考古海藏、可久辈，咸遵是制。内损精血，务宜静养，使其加餐壮胃，所谓精生于谷也。且肝肾久伤，累及八脉，阴伤渐干及阳，岂一法网罗者。

闺中室女，忽然神志时惑，遂月事不来，正《内经》谓二阳之病发心脾也。盖气逆血菀，经纬紊乱，日加郁痹，焉得聪明清旷？情怀致病，草木药饵都属无情，所以不易奏功。议以上清心窍以通神，下调奇脉以通经。
琥珀末（五钱） 丹参（一两）
鲜石菖蒲捣汁法丸，辰砂为衣。
回生丹为小丸，早服一钱，另以大黑豆一两炒赤，置竹篮盖内，以无灰酒淋热豆，取酒服药。

天癸从未至，肉瘦色悴，咳呛著枕更甚。暮夜内外皆热，天明汗出势减。痰或粘或稀，咽中总不爽利。此先天最薄，真阴不旺。弗勤针指，务要安闲冶悦，俾经来热除，不然俗云干血劳。
复脉汤去姜、桂。

男子结疝，在《内经》则曰冲、任为病。子和统论疏肝。今疝未愈，脐右复高突硬起，乃由疝渐至瘕聚肠覃之属。夫肠覃者，寒气客于大肠，与胃气相抟。大肠与肺表里传送，肺气寒则气凝不行，清气散而浊气结为瘕，迁延日久，如怀胎妊，按之坚，推之移，气病而血不病也。
穿山甲 椒目 桂枝 川楝子 小茴香 茯苓 麝香 白芥子

冒暑远行，热气由口鼻吸人，先犯上中，分走营卫，故为寒热。疟疾当淡泊饮食滋味，清疏胃气。投剂或以凉解芳香，或以甘寒生津，皆可治疗。奈何发散不效、复肆行滋补、致肺气壅闭、胃中凝滞、自上及下一身气机不通、变成肿胀？矫其非而欲与攻逐，无如病久形消，又虑正气垂寂。不得已用保和丸缓疏中焦，渐渐升降得宜，六府转达。府气先通，经脉之气无有不通者矣。
保和丸。

女科肝病，为多产后必及八脉。即如少腹瘕聚，冲气攻心，必呕吐逆上，则喉间闭塞。经水半年不来，越日常有寒热。凡下焦多属血病，癥属气聚，瘕为血痹，病在冲脉。阴维阳维，混混施治，焉得为奇经？
延胡索 川楝子 蓬术 桃仁 生鳖甲 地鳖虫 麝香 楂炭

脉缓，按之濡弱。谷少不食，厚味运化最迟，饮食不适，即如痛泻。肤腠麻木，骨软筋痛。凡遇暴风骤冷，体中更觉不安。上年肛红，入夏方愈。种种脉症，是气弱阳微，脾胃少于运化，湿郁生痰，致气机不能灵动。法当健阳佐运，即治痰驱湿之本。
人参 於术 茯苓 半夏 陈皮 益智仁 木瓜 天麻 生姜 大枣

女子四十九，天癸当止，谓阳明脉衰，冲脉力怯，不能招集诸络之血聚于血海，按月行经，此向老皆然。今秋热致伤，客邪不重，已见带淋，肌麻血阻，内伤之势已露。况所患，甚于腰腹，是必脏阴内损，及于八脉。有形之血既去，无形之气掀旋。诸窍百骸，攻迫肆虐，即身中之阳气独行不得，真阴眷恋耳。熟地、五味滋收，固不甚谬，然不入奇经。法当介用潜阳，咸味下引，酸味内收，或佐微苦微润。盖肝恶刚喜凉，肾恶燥喜暖，古人之制然矣。
盐水炒阿胶 茯苓 山萸肉炭 盐水炒鳖甲 知母 女贞子 盐水炒旱莲草 天冬 盐水炒黄柏

幼稚惊痫，古人有阳痫之分。据述自幼至今，不论寒暑，寐必汗泄。乃脏真不固，阳不内依，致内风灼筋，牵强冒窍神迷，且时时神馁恐惧。治在肝肾，用包举大气，内安肝肾。
熟地 石菖蒲 龙骨 五味子 远志 茯苓 锁阳 黄柏 萸肉
紫河车膏丸。

惊则动肝，肝气上逆；忧则伤肺，肺气失降。升降失司，中焦不运，气聚成形，风扰鸣泄。仲景论上升吐蛔，下坠狐惑，都从胃虚起见。风木相侮，阳土日困，食减便溏有诸，由惊忧偏逆致病。因病失治延虚，最难奏效。用药不过生化克制之理，培其受侮，平其冲扰；补阳明以宣府，泄厥阴以平逆，如是而已。至于拔病根，在乎居恒颐养，当医药外求之。
人参 干姜 川椒 川楝子 茯苓 桂枝 白芍 乌梅

产育颇多，冲任先伤，其咳嗽失血，呕吐涎沫，都是下元不摄，冲气上逆所致。况晨刻必泻，乃属肝肾虚滑，为瘕泻鹜溏。此病原系蓐劳，根本已怯。倘经水阻隔，无法可商。急急招纳下元散失之真，固之摄之尤虑弗及。若见血见嗽，用滋阴沉降，非内热肺咳，奚益于病？徒使迁延胃败，遂至废食，岂不危哉。
盐水炒补骨脂 石壳莲肉 熟地炭 炒黄山药 覆盆子 五味子 芡实
再诊。前方服二剂泻止，今去补骨脂、覆盆子，加青花龙骨。
三诊。自前方固摄之后五、六日，精神颇觉向安。但寒在四肢背部，热在心前腹中，即《内经》阳虚外寒，阴虚心热之旨。然产后气虚，必自阴分伤及阳位。张景岳云：气因精而虚者，当补精以化气。况产后八脉空虚，填补方中必佐以收拾奇经之散亡也。
熟地炭 龙骨 湘莲 紫石英 五味子 人参 芡实 茯神
丸方：
砂仁拌炒熟地 芡实 桑螵蛸 五味子 紫河车 茯苓 人参 远志 沙苑蒺藜
山药浆丸。

诊脉右弦左濡，久痔注血，致纳食不易运化。此脾营先伤，胃阳继困，府气不能宣畅，大便不爽，温补不能通调。府气疏滞，更损脾胃生阳。东垣每以治土必先达木，不宜过投燥剂。仿古治中汤法，佐以疏肝解郁。
人参 青皮 陈皮 木瓜 黑槐米 益智仁 楂肉 茯苓 黑地榆
水泛丸。

诊脉百至，左小涩结，右部弦大。缘高年中焦清阳已微，浊阴渐阻，致脘中窒塞日盛，物不能纳。下焦阴液枯槁，肠中气痹，溺少便涩。虞花溪云：噎膈反胃，阴枯阳结为多。衰老之象，最难调理，诚情志偏胜，无形之伤也。若夫痰气瘀血积聚，亦有是病，有形有象即易为力矣；惟无形致伤，以有形之药饵施治，鲜有奏效。当以阴阳二气推求，在上为阳，在下为阴，通则流通，守则呆钝，古人成法，宜遵其言。居恒颐养，不在药饵中矣。议宣通之味，以冀小效。
大半夏汤加枳实、姜汁、川连。

脉右弦左濡，秋凉宿饮，上泛咳呛，人夜著枕欲寐，气冲胃脘，心悸震动，必欲起坐。仲景“论脉篇"，弦为饮，背寒为饮，当治饮，不当治咳。饮属阴邪，乘暮夜窃发。《金匮》法中，每以通阳涤饮，与世俗仅以肺药疏降迥异，用小青龙减麻、辛法。
桂枝 五味子 干姜 茯苓 白芍 炙草 半夏
丸方：八味去附，加沉香。

频因小产，奇脉不固，经来甚多，经过带下。早晨大便溏滑，纳谷日少。时觉心悸震动。始养血滋腻，即脘闷不思纳谷。此皆自下焦损伤，渐及中焦，致脾胃不能转运。近日拟用王荆公妙香散，宣通补中，仍兼顾下。虽似相投，然于调和经带，其力未专。再议两法分治，中宫宣通，下焦固摄。
鹿角霜 淡骨脂 青盐 炒黑小茴香 紫石英 禹余粮 当归 茯苓
用雄羊肾蒸熟捣丸，人参汤下。

男子血淋成块，尿出痛。医治一年妄效。夫淋属肝经，郁火湿热皆有是病。思少壮情欲勉强，必致败精凝窍，精腐变瘀，理固有诸。用虎杖散法，服五、六日，痛减血少。晨溺尚有血丝，此随窍中有未尽之败浊。宜通不宜涩。
人中白 琥珀 沉香 白牵牛 川柏
韭菜汁丸。

产育致虚，病情多歧，不能缕分。思产后八脉皆空，损伤非在一脏一腑，所以诸恙并起。稍涉情志不适，药饵便少功效，沉痼宿恙骤难奏功。阅病原，再诊脉，知内因虚损，小效病复，实由于此。姑拟迩日再急，在腹胀洞泄，胁腹㽲痛，冀得少缓一，为进商之步。
人参 鹿茸 茯苓 舶茴香 紫石英 补骨脂
另用禹余粮、赤石脂等分，糯米煮糊为丸，煎前方送二十丸。

脚气，古称南地多因湿热，医用苦辛宣通，开气渗湿。久进病未祛除，而血液反耗，心热气冲，目黄呕涎，烦躁头痛，昏厥，四肢筋纵掣痉，大便艰涩。显然肝血衰涸，内风掀起。此风乃阳气之化，非外来八风同例而治。分经辨治。病在肝脏，扰动胃络，由气分湿热延中，血中枯燥。静摄小安，焦烦必甚。盖内伤情怀，草木难解，斯为沉痼。
石决明 穞豆皮 天冬 生地 茺蔚子 阿胶
丸方：
生地 白芍 天冬 桂圆肉 丹参 杞子 阿胶 麦冬 知母 茺蔚子 穞豆皮
乌骨鸡煮烂杵丸。

暑属阴邪，一种湿温秽浊之气，胶结于三焦。故苔灰边白，气喘脘结，周身痛难转侧，小溲窒涩而痛，老年精气已衰，恐有内闭外脱之变。
鲜石菖蒲 厚朴 茯苓皮 橘红 白蔻仁 杏仁
另服苏合香丸。

病久反复，精气损伤，遂成虚怯。据说脐下闪闪升触，逆干咳嗽，兼痰多咽痹。明明元海无根，冲脉气震，无以把握，阴精内枯，阳乏眷恋。非静处山林，屏绝世扰，望其生生复聚。问医便投草木汤液，恐难久持。
鲜紫河车胶 秋石拌人参 云茯神 盐水炒紫衣胡桃肉

经云：脾气散精，上输于肺，地气上升也；肺主治节，通调水道，下输膀胱，天气下降也。愤郁戕肝，肝气拂逆；忧思伤肺，肺气失降。左右二藏即乖，上下不交而否象成，中宫亦不和畅，至晨夕嘈杂。食少无味，下脘如纳粗物，病久胃汁枯，四肢无力，显然脾病。右胁少腹作痛，升降有声，寅卯病进，午后病退，是清阳之气闭结。若仍勤劳家政，深秋关格是虑。
香附 延胡索 黑山栀 归身 柏子霜 桂圆肉

诸动属阳，烦劳则损气；肝司藏血，怫郁则血菀于上；午后则气并于血，升降混淆为厥。脉来浮数，退而细涩，面黄唇白。热势稍轻，神昏如故。胸膈隐痛，必非停滞，谅有瘀聚所致。目䀮、舌缩，为肾水竭绝之征，瘈疭不止乃肝虚风动之象，病名暴厥。赵养葵所谓薄厥、煎厥之类。开心窍不应，勉以蒲黄散去瘀舒郁，续进滋养天一之水，以冀风宁火熄。
蒲黄散。

情志郁勃，气逆多升，络血上冒。连次小产，冲、任已怯。心嘈震悸，目珠痛，头胀。肝胆厥阳动极。必须怀抱宽舒，可望病痊，否则成痼疾矣。用复脉汤去姜、桂、参，加淮小麦、天冬，石决明。经来后期两旬，牙宣吐血，防其倒经。议养肝阴，兼通冲脉。
生地 天冬 枸杞子 牛膝 茯苓 白芍 阿胶 桂圆肉 丹参 茯神
乌骨鸡煮烂为丸。

烦劳气泄，阳升巅顶，瞳神必胀，容色夺，目眶变。呼吸似乎下陷，若热气升。舌本必麻，即痰气阻咽。天暖风和必逸，乃血气因劳致虚，有藉乎天气之煦涵。《内经》云：劳者温之，取味甘气平以补其阴阳血气。然痰气宿恙，勿以腻浊为准。
人参 白术 当归 枸杞子 茯苓 甘草 白芍 天麻 嫩钩勾 菊花炭
桂圆汁丸，午后服三钱。另早服虎潜丸四钱。

质瘦脉弱，交夏天暖，真气发泄，心热口喝，头痛胁疼，食下如噎，右耳气闭少聪，语言过多，齿戛寒噤，或巅胀面浮。皆津液因热而伤，致令浮阳动搏。议用甘凉生津和阳法。
北沙参 天冬 麦冬 麻仁 杏仁 桑叶 蜜水炒橘红
川石斛煮汁泛丸。

筋胀肤疼，发作有年。左胁有形不痛，为瘕。肝气久郁，血虚生热生风，不受辛热之药，以肝木内寄相火，只宜和血熄风，柔筋缓痛。
生首乌 归须 胡麻 丹皮 黑山栀 桑叶 嫩钩藤
丸方：
桑寄生 阿胶 钩藤 丹皮 大生地 当归 天冬 白芍 黑芝麻 柏子仁
炼蜜丸。

情怀悒郁，肝气不舒。患乳生痈脓溃，血液大耗，气蒸上逆咳嗽，左胁内痛，不能转侧。盖肝络少血内养，左右升降不利，清润治嗽无益。
炒桃仁 当归 茯神 丹皮 阿胶 柏子仁

时令温邪内迫，经水不应期至，淋淋不断。二便不通。唇舌俱白，不喜冷饮。神呆恍惚，言语支离。诊脉细小欲绝。当芒种、夏至，阳极泄越，阴未来复，神魂不摄，是谓亡阳昏谵，最属危脱之象。拟用仲景救逆法以扼其危。
人参 龙骨 制附子 炙草 桂枝 牡蛎 蜀漆 南枣肉

经停两月，恰值嗔怒，阳气升降失和，血随气行，冲、任脉络不固，遂为崩漏。且血凝成大块，非血热宜凉。从来血脱，必须益气。但冲、任、奇经在下焦，又非东垣归、芪、升、柴升举诸法所宜。须固摄奇经之药，乃能按经循络耳。
人参 茯苓 乌贼骨 鲍鱼 茜草
震灵丹冲服。
再诊。昨拟震灵丹通摄，咸苦入阴，加人参见效。但头痛身热，是血大去，阴气不主内守，阳孤失偶泛越。景岳云：阳因阴而离散，宜从阴以收散亡之阳。两仪煎加龟甲、秋石主之，谅中病机。
人参 熟地 茯神 龟板 紫石英 桑螵蛸 当归

酒客中虚聚湿，口鼻吸受秽浊不正之气。初病头胀胸痞身痛。微汗不解，秽湿在募原内蒸，非伤寒之邪从表人里；及中道斜行，鼻受秽湿，皆蕴结于气分。治以芳香，邪气得开。奈不分气血、从热消导、清热攻下、邪混血分成斑冒入膻中、神昏谵妄、内闭脏腑，外象肢冷大汗，势已危笃，仍以病根源秽邪逼迫心胞络论，神气少清，冀其回生？
至宝丹四分，金汁一杯，石菖蒲汁一匙，研细和匀，炖温服。