**丁（常熟，二十四岁）** 劳嗽寒热，是百脉空隙，二气久虚所致。纯用填精益髓，犹虑弗能充养，肌肉日见干瘪，病患说医用沉香，声音逐哑。大凡香气如烟云，先升后降，况诸香皆泄气，沉香入少阴肾，疏之泄之，尤为劳怯忌用。
萸肉 山药 建莲 五味 茯神 熟地炭 芡实 川斛

**顾（嘉善，四十八岁）** 五六月间，气候温热，地泛潮湿，六气之邪，其时湿热为盛。凡湿伤气，热亦伤气，邪入气分，未及入血，瘾疹搔痒，其色仍白，气分郁痹之湿邪也。病患说汗出或进食后，疹即旋发。邪留阳明，阳明主肌肉。医称曰风，愈以散药，不分气血，邪混入血分，疹色变赤。此邪较初感又深一层矣。
飞滑石 石膏 紫花地丁 寒水石 白藓皮 三角胡麻 生干首乌 木防己

**王（淮安，二十九岁）** 平昔好饮，脾气已伤。醉后便溏不实，夫酒性湿而动血，聚湿必伤脾胃之阳。三年失血，食大减少，恶酒如仇，全是脾胃受困。世俗医者见血见嗽，以滋降清肺治法。滋必滞腻，理嗽清寒，此中阳久困不苏，坠入劳损矣。
异功散。

**范（湖州，二十五岁）** 形色黄瘦，脘痛呛血，问纳食减平日之七，自初春至霜降，不得醒复。此内损七情，淹淹劳怯。若不扶其脾胃，但以嗽呛为治，殆不可为矣。
参归建中汤。

**高（陆墓，二十岁）** 少壮，脉小涩属阴，脐左起瘕，年来渐大而长，此系小肠部位。小肠失司变化传导，大便旬日始通，但脾胃约束津液不行。古人必用温通缓攻，但通肠壅，莫令碍脾。
麻仁 桂心 桃仁 大黄
蜜丸，服二钱。

**冯（宁波，二十五岁）** 面起疡疮，疮愈头痛，牙关不开。凡头面乃阳气游行之所，不容浊气留着。外疡既合，邪痹入骨骱。散风药仅走肤膜，上焦气多，血药无能为干上部之隧。
角针 蜂房 淡豆豉 牙皂 甜瓜蒂 大豆卷

**韩（海州，四十五岁）** 单单腹大，脉得右弦空，左渐弱，乃积劳阳伤之胀，久病之变，难望其愈。
大针砂丸三钱。

**华（南京，二十二岁）** 胃痛已久，呕水，大便结燥，药已不可用。
桃仁 姜汁 茯苓 延胡 半夏 广皮白

**陆（太仓，三十二岁）** 阴损瘕泄，以酸收甘补。
人参 茯神 炒白芍 熟地炭 炙甘草 五味子
山药浆丸。

**朱（靖江，二十五岁）** 自春季失血，血止痰嗽，左脉细数，是阴虚劳嗽。幸胃纳不减，可填补真阴。肺药理嗽，必伤胃气，但精血药不能生长，加慎保养，冀交春不致血来，屡发则难治矣。
熟地 萸肉 云茯苓 山药 天冬 五味 麦冬 阿胶 龟板 黄柏

**袁（黎里，二十九岁）** 肛疡脓漏将一年，气下垂，精血伤。补下流，佐坚阴除热。
人参 熟地 湖莲肉 海参 茯苓 黄柏

**沈（东山，二十九岁）** 食入吐，久不化。胃中无阳，浊气逆攻，不贯注入肠，大便坚痹用半硫丸钱半。

**钱（嘉善，三十六岁）** 情志不和，病起于内，由痛吞酸呕吐，卧着气冲，必是下起。议泄木安土。
吴萸（泡） 人参 茯苓 川楝肉 干姜 半夏（炒）

**顾（来安县，四十六岁）** 此病起痰饮咳嗽，或外寒劳倦即发，发必胸脘气胀，吐出稀涎浊沫，病退痰浓气降乃已。此饮邪皆浊饮久聚，两年渐渐腹中痞闷妨食，肛门尻骨，坐则无恙，行动站立，刻刻气坠，若大便欲下之象。肾虚不收摄显然。或于在前见痰嗽以肺治，苟非辛解。即以寒降，以致酿成痼疾。
肾气丸加胡桃肉、角沉香。

**何（三十二岁）** 酒客大便不旺，奔走劳动失血，乃酒色之伤，止血理嗽药味，无非清降滋润，声音日哑，肺痿气馁，为难治之症。
人参 茯苓 米仁 炙草 白芨 黄精
此方脾肺并补，以肺痿气馁，顺崇土生金，母子兼顾。

**姜（盐城，五十七岁）** 胁膈左右，懊憹不舒，有呕逆带血，凡人脏腑之外，必有脉络拘绊。络中聚血，中年操持，皆令耗血，气攻入络，必有难以自明其病状之苦况。宜宣通血分以和络，俾不致瘀着，可免噎膈反胃。
新绛 青葱 橘叶 桃仁 钩藤 土蒌皮

**吴（荡口，四十六岁）** 面黄白，消瘦无神，腹大脐突，足冷肿重，自言如着囊沙，曾经因胀攻下，下必伤阳，而满胀如故。乃浊阴锢闭，真阳大伤，见症是不治之条。用药究理，暖以通阳泄浊。
生炒附子 椒目 炒黄干姜 炒小茴 车前子

**沈（长善， 二十岁）** 殴詈大声用力，气逆失音，虽阴虚脑泄，亦宜以轻扬肃上。
桑叶 枇杷叶 生甘草 象贝 米仁 大北沙参

**蒋（枫桥，十九岁）** 冲年阴火末宁，情志易动，加怒气火迸逆，络血上溢，问纳食不旺，气冲血上，必抚摩气降，血不出口，但络中离位之血，恐致凝遏，越日必气升涌逆矣。
杜苏子 降香末 炒桃仁 粉丹皮（炒） 炒南楂 薏苡仁
加老韭白汁。

**程（徽州，四十六岁）** 此痰饮宿病，劳怒遇冷即发。已十年之久，不能除根。
桂苓甘味汤。

**何（八字桥，二十一岁）** 此肝病也，肝主筋，木脏内寄火风。情志不适，热自内起，铄筋袭骨，有牵强不舒之状。惟怡悦可平，药无除病之理。
首乌 杞子 桑寄生 归身 沙苑 杜仲

**吴（朱婆桥，六十三岁）** 寒入厥阴之络，结为气疝。痛则胀升，气消寂无踪迹。老年下元已乏，不可破气攻疝，温养下元，尿管胀或阻溺佐宣通，仿香茸丸。
鹿茸 大茴 韭子 蛇床 当归 麝香 青盐 覆盆子

**戴（太兴，二十八岁）** 色脉是阴虚，其喉妨纳，乃阴乏上承，热气从左升，内应肝肾阴火，前议复脉。大便滑泻，知胃气久为病伤，不受滋阴。必当安间静室以调，非偏寒偏热药能愈。
人参 扁豆 川斛 茯神 木瓜 北沙参

**汪（吴趋坊，四十五岁）** 清窍在上焦气分，搐鼻宣通气固妙，但久恙气锢，湿痰必生。
茶调散卧时服五分。

**杨（海宁，二十六岁）** 此劳怯是肾精损而枯槁，龙雷如电光闪烁无制。肾脉循喉，屡受阴火熏灼，必糜腐而痛，冬无藏精，春生寂然，胃气已索，草木何能资生？
猪肤汤。

**张（葑门，三十九岁）** 过劳熬夜，阳升咳血，痰多，夜热，非因外感。尺脉中动，左数，肝肾内虚，失收肃之象。
北沙参 玉竹 麦冬（炒） 扁豆 甘草（炙） 蔗汁

**钱（嘉善，三十三岁）** 肺痿失音，形肉枯瘪，气损甘药调和，不宜辛散滋寒矣。
白芨 米仁 黄芪 茯苓

**李（海州）** 望七力量不比壮盛。凡男子下焦先虚，其跌仆致伤，从外而伤，筋纵骨短，不能再伸，外踝留着瘀凝形色。须至夏月，令疡医磁针砭刺可愈。
还少丹。

**王（唯亭，十八岁）** 读书身静心劳，夜坐浮阳易升。少年人虽未完姻，然偶起情欲之念，人皆有诸，致阴中龙雷挟木中相火，震动而沸，失血咳嗽，乃脏阴不宁。暂缓书卷，早眠晏起，百日中勿加杂念，扰乱神志，可以全愈。服草木图愈，非要领也。

**蒋（枫镇，十九岁）** 血止心脘热燥，当养胃阴。
生白扁豆 大北沙参 骨皮 玉竹 桑叶 甘草 青甘蔗汁

**高（江宁，二十一岁）** 食已少顷，酸水涌呕，但饥时不食，仍不安适。久病致胃虚，阳不营运，浊阴乃聚。春季以开导气分，辛温不效。思虚中挟滞，泄浊温通，必佐养正。苟不明避忌，食物焉能取效。
川连 吴萸 茯苓 淡熟川附 淡干姜 熟半夏 人参

**王（四十七岁）** 痰饮，乃阴浊化有形之物。阻阳气不入于阴，阳跷穴空，夜不熟寐。《灵枢经》用半夏秫米汤，谓通阳交阴，痰饮不聚也。天王补心一派寒凉阴药，与浊阴树帜，中年必不受。护阳为要！仲景云：凡痰饮当以温药和之。
小半夏汤加秫米。

**陈（同里，五十三岁）** 瘦人多燥，瘅疟，热气由四末乘至中焦，胃中津液，为热劫铄干枯，不饥不饱，五味不美，是胃阴伤也。
麦冬汁 人参 知母 生甘草

**毛（四十岁）** 气塞填胸阻喉，不饥不饱。病起嗔怒，寅卯病来，临晚病减。凡气与火，必由少阳木性而升，故上午为剧。
栝蒌皮 薄荷梗 神曲 黑栀皮 新会红 青蒿梗

**何（淮安，十九岁）** 性情固执，灵慧气钝，大凡心藏神，肾藏精，少年先病精神不易生旺有诸。宜用六味加远志、菖蒲，开导心窍肾精，两相交合。

**王（用直，五十岁）** 肺痿声哑，胃减食少不安，难治之症。
戊己汤。

**席（东山，五十岁）** 血痹气滞，腹中不和，而大便燥结不润。夏季以柔药辛润，交霜降土旺，连次腹痛，目眦变黄，此非黄胆，湿热瘀留阻壅乃尔。
炒桃仁 郁李仁 茺蔚子 冬葵子 菠菜干

**刘（淮安，二十六岁）** 有物有形之滞，从胃入肠，当心胸之下，皆阳气游行之所，因初起停食几年，疑惑其实，阳不旋转，而致结痹。
薤白白酒汤病。

**江（通州，四十四岁）** 痰饮哮喘，遇寒劳怒即发。
小青龙去麻黄。

**陈（黎里，四十四岁）** 形色脉象确是阳虚，酒食聚湿，湿注肠痔下血。湿为阴浊，先伤脾阳。阳微气衰，麻木起于夜半亥子，乃一日气血交代，良由阳微少续，有中年中痱之疾。
人参 生于术 炮姜 炙草 炒黑附子

**张（嘉兴，十八岁）** 阴火从晡暮而升，寐中呻吟，是浮阳不易归窟，形瘦食少，盗汗，摄固为是。
六味加人中白、阿胶。

**李（娄门，六十七岁）** 左右为阴阳之道路，而暮年频又操持经营，且不获利，心境失畅，则行动之气血，拘束不和，为痛甚于夜者，阳气衰微，入夜阴病加也，养营法。操持经营而不获利，则心营拂郁而失养。以养营法和畅气血，俾肝木欣欣向荣，无拘束不和之患矣。

**张（海盐，六十三岁）** 据述秋季外邪变疟，延几月始愈，夫秋疟是夏令暑湿热内伏，新凉外触，引动伏邪而发，俗医但知柴葛解肌、小柴胡等汤，不知暑湿在气分，因药动血，血伤挛脾，筋热则弛，筋寒则纵，乃致有年痿痹，难效之 。
当归 寄生 虎骨 杞子 沙苑 抚芎

**孙（南仓桥，二十四岁）** 精损于下，阴中龙雷燃烁莫制，失血后肛疡脓漏，即阴火下坠致。行走喘促，涎沫盈碗上涌，肾不摄纳真气，五液化沫涌逆，无消痰治嗽之理，扶胃口，摄肾真，此时之要务。
人参 坎气 胡黄连 紫石英 茯苓 五味子 芡实 山药

**吴（关上）** 气泄，用阳药固气。庸医治嗽滋阴，引入劳病一途。
黄芪建中加人参。

**王（同里，二十七岁）** 向成婚太早，精未充先泄。上年起于泄泻，继加痰嗽，食纳较多，形肌日瘦，深秋喉痛，是肾精内乏，当冬令潜降，阴中龙雷闪烁，无收藏职司，谷雨万花开遍，此病必加反复。
秋石拌人参 紫衣胡桃肉 茯神 紫石英 女贞子 北五味子

**沈（三十四岁）** 六腑阳气不行，浊凝便艰，浊结则痛。半硫丸，热药中最滑。入肠泄浊阴沉滞，胃阳当未醒复，薄味相宜。
炒生川附 生淡干姜
葱白汁泛丸。

**陆（宝山，十八岁）** 春正气候，寒威未去，吸受寒气，先伤胸膈胃脘之阳，食已嗳噫酸浊陈腐之气。乃清阳不至旋转运用，忌进腥粘，始用蔬食，病去胃口不得乱药。
荜拔 生益智仁 生姜 砂仁壳 土瓜蒌皮

**唐（江宁，二十九岁）** 病患述：上年夏五月，住直隶白沟。河北省不比南地，雨湿热蒸，夜坐寒侵，即寒热亦是轻邪。医用滚痰丸下夺，表邪结闭，肺痿，音哑喉痛，咽物艰难，仿徐之才轻可去实，有气无味之药。
射干 甘草 大力 滑石块 麻黄苗 蝉蜕 杏仁

**张（无锡，二十二岁）** 嗽血，秋季再发，夜热汗出，全是阴虚。大忌肺药理嗽，绝欲百日，助其收藏，胃口颇好。肾肝阴药，必佐摄纳。
熟地 炒山药 芡实 五味 湖莲 茯神

**陆（西淮，六十一岁）** 人到花甲，下元先亏，嗜酒湿聚，便滑，视面色雄伟，精采外露，加劳怒内风突来，有痱中之象。
七宝美髯丹加三角胡麻。

**陈（东仓，三十三岁）** 脉小缓涩，自胃脘胀至少腹，大便已溏，泄肝苦辛，小效不愈。
少壮形色已衰，法当理阳宣通，虑其肿浮腹大。
人参 木瓜 广皮 炮姜 益智 茯苓

**沈（湖州）** 农人单腹胀，乃劳力肌饱失时所致，最难见效。
肾气丸。

**陈（二十七岁）** 精血夺，足痿。
人参 茯苓 大茴 当归 锁阳 精羊肉
胶丸

**龚（无锡，六十三岁）** 老年嗜蟹介，咸寒伤血，上下皆溢，当理其中。
理中汤。

**杨（无锡，三十一岁）** 胁痛失血，以柔剂缓肝之急。
桃仁（炒） 丹皮（炒） 归尾 柏子仁 钩藤

**杜（凤阳，三十八岁）** 疟后脾弱肝乘，中气不舒，易生嗔怒。
生益智仁 檀香末 茯苓块 新会皮 枳实皮
为末，水泛丸。

**汪（徽州，三十五岁）** 仲景云：厥阴病气上撞心，明示木中风火上行，都因血少阴虚，以痫症痰火有余，大谬。
女贞 茯神 萸肉 天冬 细生地 建莲 赤金箔

**钱（淮安，二十二岁）** 露姜饮止疟，是益中气以祛邪，虚人治法皆然，脾胃未醒，忌腥酒浊味。
大半夏加橘红、益智，姜汁丸。

**汤（胥门，五十六岁）** 酒客大便久溏，世俗谓聚湿脾伤损肾。脾病入肾，有久泻久痢为肾病矣。失血用滋阴凉降者，十居七八，以少年阴虚火炎为多。如中年积劳，走动欲喘，久立肛坠后重，所宜在乎摄肾固纳。理中汤劫胃水，能止上下失血，王损庵法立见，非是杜撰，不效之所以然，以肾虚恶燥耳。
人参 萸肉 茯苓 石莲子 木瓜 炙草 五味子

**罗（二十三岁）** 壮年述冬季夜汗。入春吐血，问纳颇旺，无力举动，但喉痒发呛，此阴虚龙火上灼。议用虎潜去牛膝、当归，加五味、二冬。

**沈（昆山，六十一岁）** 老人形寒足痿，呛痰。男子下元肝肾先衰，其真阴少承，五液化痰，倘情怀暴怒，内风突来，有中痱之累。戒酒节劳，务自悦怡养，壮其下以清上。
熟地 萸肉 苁蓉 川斛 戎盐 牛膝 枸杞 鹿筋胶

**任（山西，三十岁）** 夏季吐血，深秋入冬频发，右脉弦实左濡，是形神并劳，络血不得宁静。经营耗费气血，不化少壮矣。
黄芪建中汤

**范（无锡，二十九岁）** 织梭身体皆动，过劳气血偏倚，左胁痛，失血，呕血。肝络伤瘀，久发则重。
炒桃仁 延胡 新绛屑 降香末 炒丹皮 钩藤

**沈（湖州，二十九岁）** 病伤不复元，壮失保养，延为劳嗽，胃气颇好，可与填精固下。
都气法去丹泽，加水陆二仙（金樱芡实）胡桃肉。

**洪（吴江，二十七岁）** 肌肉日瘦，竟夜内热，是内损阴虚。渐挨劳怯。安逸可久，天暖气泄病加。
早服乳酪一杯，另服补阴丸。

**王（宁波，四十八岁）** 七疝肝病为多，有声响为气疝。寒入募络，积疝坚硬下坠。中年不可从张子和，用八味加大茴香、葫芦巴。

**雍（枫桥，二十七岁）** 眩晕，呕水，心中热，神迷若痫，皆操持运机，易于升举，蒙冒清神。生姜辛可通神，但气温先升，佐入凉降剂中乃可。
温胆汤。

**沈（南浔，三十三岁）** 凡外邪入肺而咳嗽者，可用表散肺气。若内伤累及于肺致咳者，必从内伤治。汗之则泄阳气，肺痿食减音低，显然药误。
黄芪 米仁 黄精 白芨

**金（运漕，四十四岁）** 冬藏失司，嗽吐涎沫，是肾病也。医见嗽咸以肺药治之，年余无效。
桂苓甘味汤。

**何（王家巷，二十七岁）** 色夺脉促，寒露霜降嗽甚。风冷形肌凛凛，卫阳空疏气泄，群医不识，是为瞽医。
小建中汤。

**蔡（南濠，四十三岁）** 操持太过，肝肾浮阳上冒，寤不成寐。
《金匮》酸枣仁汤

**顾（铁瓶巷，十六岁）** 稚年筋脉未坚，努力搂抱，致气血流行有触，胸背骨偏突成损。此属不足，非因外邪。在身半以上，为阳主气，致右肛疡成漏年余。真阴五液皆伤，纳食在胃，传入小肠而始变化，因咳痰不出，致呕尽所见乃已。喉痛失音，涎沫吐出，喉中仍然留存，明明少阴肾脉中龙火内闪，上燔阴液，蒸变涎沫，内损精血所致。医见嗽哑，清金润肺，未明呛嗽之源，是就其凶。
猪肤汤。

**庄（宜兴，十九岁）** 疟痢后脾肾两伤，用缪氏法。
双补丸。

**周（金匮，十九岁）** 夏伏暑湿，秋季如疟，邪不尽解成疮，能食不化，腹中有形，脾胃不和，用东垣法。

**李** 劳久伤阳，胃痛吞酸，痰多。
熟半夏 延胡索 葫芦巴 高良姜 老生姜 川楝子 块茯苓

**王（南金，二十八岁）** 环跳筋骨痠痛，少年积劳伤阳，维脉血少护卫。
归身 枸杞 生虎胫骨 巴戟 川牛膝 沙苑 青盐 羊肉
胶丸。

**张（横泾，三十七岁）** 劳伤虚质，胀病初愈，因动怒气郁不食，二便皆阻。论肠痹，从丹溪开肺法。
杏仁 紫菀 蒌皮 苏子 桑叶 桃仁

**黄（嘉兴，五十三岁）** 情志内郁，心痛如绞，形瘦液枯，不可气燥热药。
炒桃仁 柏子仁 延胡 炒丹皮 小胡麻 钩藤

**张（大兴）** 精未生来，强泄有形，最难充旺，至今未有生育。形瘦食少，易泄精薄，形脉不受刚猛阳药，议借血肉有情，充养精血。
淡苁蓉 鹿鞭 巴戟 牛膝 羊肾 锁阳 枸杞 青盐 菟丝 舶茴香

**戴（枫桥，五十二岁）** 喉咽管似乎隘窄，一身气降，全在于肺。由胃热升，肺失司，年纪日多，气结痹阻，薄味整肃上焦，用药以气轻理燥。
枇杷叶 苏子 米仁 桑叶 降香 茯苓

**马（陆家桥）** 浊止足肿，膝首肿痛，起于夏秋，必挟地气，湿自下受，酒客内湿互蒸，内外合邪，汤药决不取效。
蠲痛丹。

**周（塘楼，二十五岁）** 湿是阴邪，肤腠中气升，瘿结病起，大便自泻，从太阴治。
生白术 淡熟小附子 细川桂枝尖 茯苓块

**李（嘉兴）** 质虚不耐烦冗，动则阳升，由阴不和阳，深秋痢症虽愈，犹夏季致伤。
人参 茯苓 枣仁 炙草 小麦 青花龙骨

**王（北濠，二十五岁）** 中焦痛起，四肢逆冷，汗出，呕涎及食物，此属脾厥。
极黑附子 草果仁 粗桂皮 片姜黄 延胡索

**吕（同里，二十岁）** 夏令热气伤阴失血，冬藏气降，血症必然不来。肉瘦精虚，嗽不肯已，宜滋培脏阴，预防春深升泄病发。
固本加五味子。

**汪（沐阳，五十四岁）** 居住临海，风障疠气。不比平原，人众稠密。障疠侵入脑髓骨骱，气血不和，壅遏内蒸。头面清真痹阻，经年累月，邪正混处其间，草木不能驱逐。具理而论，当以虫蚁向阳分疏通逐邪。
蜣螂 威灵仙 蜂房 川芎
火酒飞面同丸。

**吕（同里，四十五岁）** 心痛得食反缓，是积劳营虚，大忌破降气药。
桃仁 桂圆肉 炒黑芝麻 当归身 柏子仁

**罗（二十三岁）** 病人述：遇春季则失血，烦劳必有衄血。凡冬月大气藏伏，壮年自能聚精汇神。不加保养，春半地中阳升，发生之气交，反为发病动机矣！是皆身中精气之薄，胃纳安旺？自能知惜静养则神藏。
熟地 山药 芡实 五味 金樱 湖莲 萸肉 龙骨 茯神

**朱（湖州，三十八岁）** 太阴腹胀，是久劳伤阳，不饥不饱，二便不通爽。温以通阳，苦温疏滞。
制附子 熟大黄 草果 生厚朴 生姜 广皮

**夏（山塘，七十五岁）** 初冬温热气入，引动宿饮。始而状如伤风，稀痰数日，痰浓喉干。少阴中五液变痰，乏津上承，皆下虚易受冷热，致阴上泛。老人频年咳嗽，古人操持脾肾要领，大忌发散泄肺，暂用越婢法。

**沈（槐树巷，二十二岁）** 自交秋初，皆令阴阳巅胀失血，三月怀妊，法当养阴固胎。
人参 黑壳建莲 子芩 阿胶 白芍 桑寄生

**戴（徽州，三十九岁）** 仲景论痰饮分二要，外饮治脾，内饮治肾，又云凡饮邪必以温药和之。阅方是温养肾藏，不为背谬。考痰饮有形，原其始也。阳气微弱，浊阴固聚自下逆行。喘不着枕，附子走而通阳，极为合理。然其余一派滋柔护阴，束缚附子之剽疾矣。
真武汤。

**李** 积劳伤阳，腹膨仍软，脉弦，无胃气，形衰废食，理中宫阳气之转旋，望其进食，延久无能却病矣。
人参 淡附子 谷芽 茯苓 益智 广皮

**沈（北城下，三十六岁）** 温疹皆病气鼻口吸受其秽邪，是天地乖戾不正之气，无形之物，上窍阻塞，呛物不下，医不知无形有形，但曰清火寒降，至药直入肠胃，与咽中不相干涉。
连翘心（一钱） 射干（三分） 鲜芦（一两） 马屁勃（七分） 牛蒡子（钱半） 银花（一钱）

**徐（宿迁，四十七岁）** 冬月涉水之寒，深入筋骨，积数年发，胫膝骨冷筋纵，病在下为阴，久必气血与邪交混，草木不能驱逐，古人取虫蚁佐芳香，直攻筋骨，用许学士法。
炒乌头 山东地龙 全蝎 麝香

**钱（同里，五十六岁）** 酒热入血，瘀呕盈盆，越六、七年变成反胃妨食，呕吐涎沫，问大便仍通，结闭在脘中。姑以通瘀开闭。
韭白汁 桃仁 延胡 京墨汁 生蒲黄 片子姜黄

**韩（新开湖，四十五岁）** 臭气入喉，呛咳失血，缘肾脉上循咽喉舌下，是肾虚气逆也。风药治表，清寒降气，无识者皆然。病患说病来必先寒冷，阴中阳虚不收摄。
人参 枸杞 茯苓 沉香汁 坎气 建莲肉 人乳粉

**李（无锡，三十三岁）** 呛呕，下焦寒冷。
薛氏八味丸。

**顾（南京，三十二岁）** 频年发失血症，嗽甚痰多，必有呕哕，日晡寒热，夜深汗泄，据述见血，医投郁金、姜黄、韭汁、制大黄，逐瘀下走，希图血止为效。此有余治法。凡人禀阴阳，造遍致损。由内损伤即是不足，脉左动数，尺不附骨，明明肾精肝血内夺，弱阴无能交恋其阳，冲阳上逆，吸气不入，咳嗽气并失旋，必呕哕浊涎粘沫。《内经》谓五脏六腑皆令人咳，奈今医以咳治肺，见痰降气清热，损者更损，殆不能复。不知脏腑阴阳消长之机，杂药徒伐胃口，经年累月，已非暴病，填实下隙须藉有形之属。
人参 紫衣胡桃肉 紫石英 茯神 五味子 萸肉 河车胶（一钱） 秋石（二分）

**张（官宰弄，三十一岁）** 酒客多湿，肠胃中如淖泥，阳气陷，血下注，昔王损庵以刚药劫胃水湿。
理中汤加木瓜。

**华（南京，三十二岁）** 通中焦气血，痛缓，呕食，是胃虚气逆。
旋复代赭汤。

**叶（无锡，三十一岁）** 夏月带病经营，暑热乘虚内伏，秋深天凉，收肃暴冷，引动宿邪，寒热数发，形软减食、汗出，与归芪建中汤。

**王（双林，二十六岁）** 早食呕吐酸水浊涎，心口痛引腰胯，此阳微浊阴犯络，例以辛热。
乌头 良姜 延胡 川楝 红豆蔻 茯苓

**王（杭州，二十一岁）** 据述遗精频至，哮喘病发必甚，此肾虚失纳不固，真气散越冲急。少年形瘦，难用温法，当导引入任脉阴海以固之。
龟腹板 人参 芡实 金樱膏 坎气 紫胡桃 五味 黄柏

**金（杭州，三十四岁）** 当正面傍左发疡，牵出黄水，湿中生热，由阳明少阳经来，宜薄滋，忌辛辣。
连翘心 飞滑石 浙茯苓 苍耳子 干浮萍草 白藓皮 金银花 紫花 地丁草

**张（双林，二十七岁）** 痛而喜按属虚，痰多肢冷，是脾厥病，大便三四日，乃津液约束。
炒桃仁 火麻仁 片姜黄 淡归须 炒延胡

**张（无锡，三十九岁）** 初秋经停几两月，下血块疑似小产，遂经漏不止。入冬血净，加五心脊椎骨热，天明微汗热缓。凡经漏胎走，下元真阴先损，任脉阴海少液，督脉阳海气升，所谓阴虚生热矣。精血损伤，医投芪术呆补中上，是不究阴阳气血耳。
人参 建莲 女贞 茯神 糯稻根 阿胶 炙甘草 白芍 萸肉

**张（包衙前，四十五岁）** 自胃痛起，咽食又噎，近加涌泛粘涎，经营劳瘁伤阳，清气不转旋，上不知饥，大便不爽，九窍不和，都属胃病。
人参 熟半夏 茯苓 葫芦巴 荜拔 老姜汁

**王（陆家浜，三十岁）** 阴邪盛为肿，便溏溺短，议通腑阳。
生炒黑川附子 椒目 炒焦远志 生于术 生厚朴 茯苓 猪苓 青皮

**钱（五十四岁）** 外邪窒闭肺窍，用轻剂治上，食可下咽，水入必呛。此喉气有阻，仍以辛润。
杏仁 桑叶 米仁 紫菀 浙茯苓 川通草

**唐** 阅原案开列，皆肝肾为下元。男子中年已后，精血先亏，有形既去难复，五液内夺，阳气易越，治法从阴引阳，勿以桂附之刚。
鹿茸 角霜 当归 天冬 茯苓 苁蓉 杞子 天麻 浙黄菊

**詹（四十三岁）** 食入脘闷，嗳气，呕吐觉爽，少焉仍然痞闷，形躯充伟，脉形小濡，中年阳微不运，是为不足。泄降气分攻痰，有余治法，非此脉症所宜。
治中法。

**沈（北城下）** 辛气开上，肺气降可效。
芦根 白蔻仁 杏仁 米仁 浙苓 厚朴

**刘（三十三岁）** 武略用力迸气，与酒色精伤不同。失血在长夏热泄之令，胸附骨皆痛，乃肝胃络伤。
桃仁 苏子 南楂 米仁 茯苓 韭汁 丹皮 降香

**陈** 久嗽失音，脉小痰冷，此肺虚气馁，不易骤愈，酒家有饮邪冲气，入暮为重。
桂苓甘味汤。

**孙（三十六岁）** 奔走劳烦，暴热上蒸，即是身中阳气不交于阴。麻木在四肢，内风属阳之化。左属肝，肝性刚，柔剂为宜。若用酒药，益助其动阳，是矛盾矣。
生地 天冬 藕汁 沙苑 寄生 女贞 炒枸杞 川斛

**唐（五十六岁）** 夏，足跗肌浮，是地气着人之湿邪，伤在太阴、阳明。初病失血，继而呕涎拒食，医不知湿伤脾胃，漫延乃尔。
五苓散去泽泻，加益智仁、厚朴、广皮、滑石。

**龚（茜泾，六十八岁）** 心下胃口之上，痛有两月，问酒客往昔肠血。每痛发，食进少其痛始缓，食进多痛即立至，据说饮热酒脘中爽然，则知浊凝浓味，皆助阴伤阳，宜戒。
荜拔 红豆蔻 乌药 苏梗 良姜 延胡 生香附

**吴（三十九岁）** 自幼失血，是父母遗热，后天真阴不旺，幸胃纳颇强，不致延成损怯。
血利十六个月，腹中不痛，但肛门下坠，刻刻如大便欲出。世俗见利，咸治肝胃，此系肾虚，阴阳下窍不固，固摄其下为是。
熟地炭 萸肉炭 山药 五味子 生白芍 茯苓

**王（五十三岁）** 问有女无男，呛咳甚于日晡黄昏，肌肉消瘦。夏季失血，天令暴暖，阳浮热灼，弱阴无从制伏。夫精损阴火上铄，必绝欲可以生聚，半百未生育，当自谅情保节。
熟地 龟甲 鱼胶 牛膝 茯神 远志 萸肉 青盐 沙苑 五味 柏子仁

**程（二十二岁）** 偶食闭气物，胸中痞闷不饥，脉小涩，怕冷。清阳受伤，不宜专用消克。
杏仁 生姜 广皮 厚朴 荜拔 生益智 苏合香丸

**李（二十五岁）** 精泄痿躄，内枯损及奇经，六年沉疴，药难取效。
淡苁蓉 锁阳 羊肉胶 舶茴香 菟丝子 青盐

**戴（枫桥）** 用肺药开上气不效，病人说痰味咸。谷道窄，从肾气逆升入咽，用滋肾丸。
每服三钱，盐汤下。

**许（常熟）** 奔驰劳动摇精，精腐溺浊，继出血筋，真阴大泄于下。胸痞不知饥，腹中鸣响攻动，乃清阳结闭于上，此皆不知阴阳虚实，但以淡渗凉降，反伤胃中之阳。
茯苓 炙甘草 煨熟广木香 人参 茯神 益智仁 生谷芽 新会皮

**储（宜兴，三十三岁）** 问生不长育，自觉形体不为矫捷，阴中之阳不足，精气未能坚充。莫言攻病，务宜益体。夫生化之源，在乎水中有火，议斑龙丸。

**王（山塘，二十四岁）** 八日间痛发一次，日来不饥，大便不爽。凡痛呕出黄浊，水难下咽。浊气自下上涌，即有呕吐之状。肠中滞气不行，胃中涎沫不泻。
半硫丸，每服一钱二分。

**嵇（石塔头，四十八岁）** 夏月黄疸，是脾胃湿热气化。治疸茵陈，乃苦清淡渗，右胁之傍为虚里穴，久进寒药，胃伤气阻成瘕。问大便不爽。用阿魏丸，每服一钱。

**庄（新盛，二十二岁）** 烟熏犯肺，呛逆咽痛，以清气分之热。轻可轻扬，味重即非治上。
大沙参 绿豆皮 葳蕤 桑叶 生甘草 灯心

**沈（五十二岁）** 巅顶近脑，久痛骨陷，乃少年时不惜身命，真精走泄，脑髓不满，夏月乏阴内护，痛软不能起床。五旬有二，向衰，谅难充精复元。
龟腹甲心 黄柏 虎胫骨 熟地 锁阳 盐水炒牛膝
蜜丸。

**杨（三十八岁）** 病未复元，勉强劳力伤气，胸腹动气攻冲，或现横梗，皆清阳微弱，不司转旋。
小建中汤。

**顾（葑门）** 失血既止，入冬不但血来，呛嗽火升，外寒内热，夫冬为蛰藏汇神之令，少壮不自保惜收藏，反致泄越，乃肾肝藏阴内怯，阳气闪炼自铄，草木填阴，临时堵塞其隙，精血无以宁养，务潜以绝欲，百日不发为是，屡发必凶。
熟地（炒炭） 茯神 萸肉 五味 湖莲 芡实 女贞 川斛

**于（金坛，二十六岁）** 风热伤卫外之阳，再发散升药动阳，血自阳络而出。医用大黄逐瘀使下，下则阴伤，不饥痞闷，痰粘不渴，急急醒脾扶胃，再以清寒治嗽，决无愈期。
人参 白芍 生益智 茯苓 炙草 广皮
服十剂后，接服异功散。

**张（二十九岁）** 劳伤阳气，当壮盛年岁，自能保养安逸，气旺可愈。
人参当归建中汤。

**曹（三十一岁）** 肾虚水液变痰，下部溃疡成漏，血后嗽呛不止，精血内夺，龙雷闪烁，阴损及阳，症非渺小。庸医见痰血及嗽，辄投凉剂，不知肾藏生气宜温，若胃倒便泻，坐视凶危矣。
人参 胡桃肉 五味子 茯神 鲜河车胶 湖莲子 芡实

**沈（二十五岁）** 年十三时，自食鹿角胶吐血，继用龟板胶而愈。缘稚少阳体升补督脉已非，述有遗泄，虑血再发。肌肉消瘦，阴虚偏热，既虑夙恙，当戒奔驰用力，静处身心自宁，无发病之累。
六味去丹泽，加水陆二仙、覆盆、湖莲、龟腹版心。

**杨（二十二岁）** 阴损体质，学艺倾银，火燃外烁内，液枯不能复，日饮上池无用。
糯稻根须 天冬 熟地 五味子

**莫（无锡，四十六岁）** 易怒，气火逆行，脘中微窒，气阻妨食。先开上痹，瘦人脉数弦，勿投香燥。
枇杷叶 降香末 黑栀皮 土蒌皮 杜苏子 新会皮（去白）

**管（四十三岁）** 食减内瘦，食已不运，诊关前沈濡小涩，尺中虚芤。脾阳宜动，肾阳宜藏。见此脉症，未老早衰。内损以调偏，莫言攻邪。
人参 茯苓 荜拔 葫芦巴 生益智 生姜

**倪（枫桥，二十三岁）** 劳伤营卫，不任烦冗，元气不足，兼后天生真不旺，古人必以甘温气味，从中调之。
建中法加人参、桂心、当归。

**邵（枫桥，七十七岁）** 高年，四末肉肿骨大，乃气血已衰，不能涵注，内风暗起，谓风淫末疾。
桑寄生 枸杞子 虎掌骨 沙苑
照常熬膏不用蜜收。

**徐（二十三岁）** 内损，血后痰嗽，渐渐声哑，乃精血先伤，阴中龙火闪烁。迭经再发，损必难复，填实下元，虑其不及。庸医见血滋降，见嗽清肺消痰，不知肾液被阴火煅炼化痰，频发必凶。保养可久，服景岳一气丹。

**徐（十七岁）** 虚质肝络受寒为疝，议温养入营中和血治疝。
炒橘核 桂心 粗桂枝 归身 茯苓 冬葵子 小茴香

**王（陆家 ，三十六岁）** 纯阳气分药见效，则知病患酒肉冷物乱食，湿内聚伤阳，若不慎口必危。
生白术 炒黑生附子 茯苓 泽泻

**徐（二十六岁）** 少年读书久坐，心阳亢坠，皆令肾伤。医药乱治，胃伤虚里，胀闷吐水，而滑精未已，乃无形交损。
人参 抱木茯神 远志 茯苓 益智仁 砂仁壳 青花龙骨 炙草

**汪（二十九岁）** 厥起五年，脉形细促，乃肾肝精血内怯，冬藏失降，脏阴不摄，致厥阳内风飞翔，冒昧精神。病在至阴，热气集于身半以上，皆是下元根蒂之浅。欲图其愈，必静居林壑，屏绝世务。一年寒暑，隧道阴阳交纽，不致离绝。
龟腹板心 活灵磁石 山萸肉 细川石斛 辰砂 川牛膝 人中白 黄柏

**章** 形壮脉弦，肢麻，胸背气不和，头巅忽然刺痛，是情志内郁，气热烦蒸，肝胆木火变风，烁筋袭巅。若暴怒劳烦，有跌扑痱中之累。
人参 茯苓 真半曲 木瓜 刺蒺藜 新会皮

**顾** 劳伤形气寒，脉小失血，乱药伤胃食减。必用人参益胃，凉药治嗽必死。
人参 炙草 南枣 饴糖 当归 白芍 桂枝

**徐** 内损肝肾，久嗽失血，近日畏寒，吐血盈碗，冬不藏纳，阴伤及阳，法当贞元煎温养。
人参 熟地 桂心 茯苓 五味 白芍 童便（半杯）

**钮（湖州，二十八岁）** 五六年胃痛，发必呕吐不便。
桃仁（炒） 麻仁 墨汁 延胡 归须 南楂（炒）
加韭汁十五匙。

**孙（二十二岁）** 胸中乃清阳游行之所，少年气弱，操持经营，皆扰动神机，病名胸痹。仲景轻剂，通上焦之阳。
薤白 桂枝 半夏 生姜 茯苓 白酒

**申（余杭，二十六岁）** 劳病，水枯肾竭不治。
猪肤汤。

**曹（西山）** 炎日远行，热入络动血，入冬间发，乃身心不安逸，阳亢阴虚。
天王补心丹。

**方** 面肿气喘，呛不止，音渐哑。周身之气降，全在乎肺。酒客久蓄之湿，湿中生热，气必熏蒸及上，肺热为肿为喘，声音闭塞矣。按《内经》云：湿淫于内，治以淡渗，佐以苦温。渗则湿从下走，酒客恶甘，宜苦温以通湿，湿是阴邪耳。
活水芦根 米仁 厚朴 滑石块 浙茯苓 杏仁

**邹（四十六岁）** 辛能入肾，肾恶燥。凡辛能入血，则补辛以气走，通泄则燥伤肾阴。方中仙灵脾泄湿，半夏远志辛燥，由阳直泄气至下，人参、五味生津，亦为邪药之锋甚所劫，何愦愦乃尔。
人参 茯神 天冬 熟地 五味 柏子霜
猪肾捣丸。

**项（二十七岁）** 失血如饥腹痛，是烦劳致伤，见血投凉，希图降止，乃胃伤减食，其病日凶。
熟地炭 湖莲肉 山药 茯神 芡实 炙草

**张（蠡墅，四十七岁）** 两月昼热夜凉，咳嗽喘急，是中年劳碌伤气。忌酒发汗，甘温益气。
人参 炙甘草 薏苡仁 白芨 蜜水炙黄芪

**方（三十六岁）** 脉细小垂尺，身动喘急，壮年形色若巅老，此情欲下损，精血内枯，气撒不收，夫有形精血，药不能生。精夺奇脉已空，俗医蛮补，何尝填精能入奇经？
人参 胡桃肉 茯苓 补骨脂 河车胶丸

**钱（四十岁）** 情志郁结，是内因生胀，自投攻泻，胀加溺闭，已属痼疾难治，议通下焦之阳。
生附子（去皮脐切小块，炒极黑色三钱）
水一盏，煎至四分，入童便一小杯，猪胆汁一个。

**何（南濠）** 甘温益气见效，粪后肠血，乃营虚。
下药饴糖浆丸 人参 白术 归身 炮姜 黄芪 黄精 炙草 白芍

**施** 阳明之阳已困，胸胀引背，动怒必发，医药无效。
人参 熟半夏 生白蜜 姜汁 茯苓

**吴（江阴，十六岁）** 十二年春夏发疮，内因之湿，本乎脾胃，忌口可愈。
生真于术（一斤） 白蒺藜（一斤）
用糯薏苡仁十两煎汁泛丸。

**王（三十二岁）** 湿去八九，前议运脾安肾，治本既乏，人参双补未合，况屡见黄色，仍以脾胃之法。
生于术，生杜仲 泽泻 茯苓 米仁 川斛
水泛丸。

**陆（陕西，三十八岁）** 血脉有热，外冷袭腠，气血不和，凝涩肌隧，遂见瘾疹。凡痛多属冷闭，痒由热熏。渺小之恙久发，欲除根不易。平时调理，忌食腥浊。发时用凉膈散二日，愈时用和血熄风。
连翘 生甘草 炒黑山栀 赤芍 薄荷 桔梗 枯芩 生大黄
接用丸方：黑豆皮汤丸 首乌 胡麻 当归 松节 茯苓 地肤子

**戴（枫桥）** 咽痹痰咸，是肾虚水泛。下焦少力，浮阳上升，阴不上承，以咸补甘泻实下。
熟地 远志 苁蓉 茯苓 青盐 骨脂 胡桃
红枣肉丸。

**苗（三十六岁）** 痛起寒月，胃脘贯及右胁。腹鸣攻至少腹，少腹气还攻胃口，呕吐酸浊，或食或不食，三年之久。病由胃络逆走入肝，肝木复来乘胃土。主以辛热，佐以苦降。
吴萸 良姜 茯苓 川楝 延胡 莪术

**荻（二十四岁）** 左搏尺动，肝肾阴伤，血后干呛，夜汗。阴火闪动，阳不内交，虚怯阴损，壮水固本为要，医但治嗽清肺，必致胃乏减食。
人参 茯神 芡实 山药 熟地 五味 萸肉 湖莲 生龙骨
鲜河车胶丸。

**朱（木渎，三十岁）** 外视伟然，是阳气发越于外，冬乏藏阳，肝肾无藏。上年酸甘见效，今当佐苦坚阴。
熟地 五味 萸肉 茯神 天冬 黄柏

**陆（水关桥，二十三岁）** 久嗽，入夜气冲，失血。肾逆必开太阳。
桂苓甘味汤。

**吴（三十二岁）** 脾胃最详东垣，例以升降宣通，忌腻浊物。味补必疏，欲降浊，必引伸清气，皆平调和法。几年小效未平，仍是脾阳胃阴。
南楂肉 九蒸于术
干荷叶煮汤一杯泛丸。

**汤（四十六岁）** 是肾虚精夺于里，阳失内交，阳泄为汗。肾脉循咽，元海不司收摄，冲气升腾，水液变痰，升集壅阻，而为喘促。夏月阴内阳外，忌寒属阳虚。究其源头，精损于先，乃阴分先亏，损及乎阳也。
天真丸去黄芪，加鹿茸、补骨脂、紫衣胡桃肉。

**李（木渎，二十一岁）** 男子血涌，出口已多，面色气散，冬乏藏纳，是无根失守，凶危至速，况脉小无神，医以寒降清火，希冀止血何谓。
人参 牛膝 白芍 熟地 枸杞

**魏（花溪，三十五岁）** 胸中是清阳转旋之所，凡饥饱忧劳太过，阳气不行，则浊阴锢结，非有积聚之比，酒肉助阴聚湿，永不能愈。
荜拔 厚朴 茯苓 公丁香柄 茅术 米仁

**许（五十岁）** 劳倦伤阳失血，庸医以凉药再伤气分之阳，指麻身痛，法当甘温。
人参当归建中汤去姜。

**汪（水潭头）** 肾阴已怯，心阳遇烦多动，所谓脏阴络损之血，甘以缓热，酸以固阴。
熟地（炒枯，水洗一次） 旱莲草 茯神 萸肉 女贞 柏子仁 柿饼炭（三钱）

**张（大马坊）** 脉沉细，久嗽，五更阳动，咳频汗泄，阳不伏藏，肾气怯也。
茯苓 甜桂枝 炙草 五味子

**詹（衢州，四十三岁）** 阅开列病原，肾精内损，心神不敛，脏阴不主内守，阳浮散漫不
交。中年未老先衰，内伤脏真，心事情欲为多。问后嗣繁衍，绝欲保真，胜于日尝草木。
九制大熟地 人参 金箔 石菖蒲 远志肉 茯神 生白龙骨 生益智
红枣蜜丸。

**吴（东山，二十七岁）** 频失血，已伤阴，冬至后脉弦属不藏，是肾阴不足，虚浮热气之升。戒酒节欲，勿日奔驰，可免春深反复。
六味去丹泽，加龟腹版心、清阿胶、天冬、秋石。

**邵（杭州，三十六岁）** 寇宗奭桑螵蛸散，温固下窍，佐以宁静。以阳之动，既有齿痛热升，理阴药和阳摄阴。
芡实 旱莲草 锁阳 金樱子膏 龟版心 女贞子
蜜丸。

**李（横街，十九岁）** 精滑无梦，咳涎常呕，乃肾不摄纳，肺药无用（直截了当）。
人参条 紫胡桃肉 人乳粉 坎气（漂洁） 茯苓 五味子

**江（章莲荡，二十二岁）** 惊恐内动肝肾，真阴不旺，阳失偶而浮越。下虚上实，过劳有厥仆之累。
熟地 龟板 天冬 白芍 萸肉 锁阳 归身 黄柏
蜜丸。

**徐（五十六岁）** 眼胞上下，脾肾之脉循行。垂不开阖，太阴脾脉已倦，甘补多用为宜。
蒸于术 枸杞 桂圆 归身 黄芪 炙草 煨木香 浙菊花

**周（十八岁）** 能食胃和，后天颇好。视形神及脉，非中年沛充，乃先天禀薄而然，冬寒宜藏密，且缓夜坐勤读。
六味加石人乳粉
蜜丸。

**张（茜泾，三十七岁）** 三疟已十三个月，汗多不解，骨节痛极，气短嗳噫，四肢麻。凡气伤日久，必固其阳。
人参 炒蜀漆 生左牡蛎 桂枝 淡熟川附子 五花生龙骨 老生姜 南枣肉

**林（线香桥，二十七岁）** 阴火扰动精走，用滋肾丸，每服三钱。

**郭（谈家巷）** 凡滋味食下不化，嗳出不变气味。盖在地所产梁肉，成形者皆阴类。宜食飞翔之物，以质轻无油膘浊凝。医用妙香，谓香能醒脾，不致燥烈伤肾。
人参 茯苓 茯神 石菖蒲 檀香末 生益智

**朱（临顿路）** 精血空隙在下，有形既去难生，但阴中之阳虚，桂附辛热刚猛，即犯劫阴燥肾。此温字若春阳聚，万象发生，以有形精血，身中固生气耳。
淡苁蓉 桑螵蛸 炒黑大茴香 锁阳 生菟丝子粉

**顾（三十二岁）** 气候渐冷，冬至收藏，阳浮气泛，嗽甚哕多。前议柔药固肾方不谬，早上仍用，不宜更张，佐以镇胃安脾，中流有砥柱，溃决逆行之势，可望安澜。晚餐宜早，逾时用冬白术三钱大黄精五钱煎服。

**钱（娄门，十七岁）** 少年面色青黄，脉小无神，自幼频有呕吐，是后天饮食寒暄，致中气不足。咳嗽非外感不宜散泄，小建中汤法主之。

**李（三十二岁）** 喜寒为实，喜暧为虚。冲气逆干则呛，粘涎着于喉间，是肾精内怯，气不摄固于下元矣。肾脏水中有火，是为生气，当此壮年，脉细不附骨，其禀质之薄显然。
紫河车 紫衣胡桃 五味子 云茯苓 枸杞 人参 沙苑 黄柏（盐水炒） 秋石
捣丸。

**薛（范壮前，八十岁）** 禀阳刚之质，色厉声壮。迩来两月，肠红色深浓浊，卧醒咯痰已久，肺热下移于肠，肠络得热而泄。自言粪燥越日，金水源燥，因迫动血。
大生地 柿饼灰 生白芍 淡天冬 侧柏叶

**孙（三十四岁）** 内损精血，有形难复，淹淹年岁，非医药功能。病中安谷如饥，后天生气未惫。若究医药，必温煦血肉有情，有裨身中血气。冬春用天真丸。

**朱（唐市，三十一岁）** 农人冷雨淋身，在夏天暴冷暴热，原非大症。木鳖有毒，石膏清散，攻攒触之气闭塞，咳久咽痛。轻剂取气，开其上壅。若药味重，力不在肺。
射干 生草 牛蒡 麻黄 米仁 嫩苏叶

**朱** 形瘦虚数之脉，血屡次发，痰嗽不止，此非肺咳，乃血去阴伤，阴火如电烁而致咳。如日进清肺降气消痰，则内损不起矣。
都气法去丹泽，加脊髓、芡实、莲肉。

**李（二十六岁）** 壮年形瘦肌减，自述无因滑泄，长夏内阴不生旺而失血。显然阴虚，窍隧不固。大忌劳力奔走，虽在经营，当诸事慎养。身心调理之恙，不取药之寒热攻病也。
桑螵蛸散。

**陈（乍浦，五十岁）** 咽食物有形不觉痛，若咽水必有阻塞。此内应肺之气分，肺象空悬，主呼出之气，气窒生热，法当清肃气分。
连翘心 滑石块 大力子 生甘草 南花粉 枇杷叶

**张（六十四岁）** 有年仍操持经营，烦冗营伤，心痛引脊。医用附子痛甚，知不宜刚猛迅走之药。
茯苓桂枝汤去芍。

**朱（二十二岁）** 夏热秋燥伤于气分，胸痞多嗳，大便燥结。凡上燥清肺，不取沉腻滋
降。
大沙参 玉竹 苏子 桑叶 麦冬汁 蜜炒橘红

**管（三十二岁）** 积劳气逆，肝胆热升，咯血胶痰。既有是恙，务宜戒酒勿劳。药用和肝胃之阳，阳和气顺，胸胁痛自已。
桃仁 丹皮 钩藤 山楂 栀皮 金斛 茯苓 麻仁

**翁（四十四岁）** 夏月露宿，冷湿下入阴络，少腹坚凝有形，两傍筋绊牵引，自述梦遗。
然有形固结，非补助之症，当与结疝同治，乃络中病。
南木香 穿山甲 金铃子 橘核 延胡 莪术 麝香
葱白汁丸。

**沈（四十岁）** 几年失血，继而久嗽，乃内损之咳，痰多治嗽无用，已失音嘶响，损象何
疑？
黄精 白芨 米仁 茯苓
四味熬膏，早服牛乳一杯。

**陈（六十四岁）** 据述三年前因怒，寒热卧床，继而痰嗽，至今饮食如常，嗽病不愈。
思人左升太过，则右降不及，况花甲以外，下元必虚，龙相上窜，嗽焉得愈？古人谓：老年久嗽，皆从肝肾主议，不当消痰清燥，议用都气丸加角沉香、紫衣胡桃肉。

**叶（皋桥，五十一岁）** 过劳瘀从上下溢，胸闷格呕。先以辛润。宣通血中之气。
炒桃仁 降香末 茯苓 苏子 大麻仁 蜜炒橘红

**顾** 向年操持劳心，心阳动上亢，夹肝胆相火、肾中龙火，自至阴藏之火，直上巅顶，贯串诸窍，由情志内动而来，不比外受六淫客邪之变火。医药如凉药清肺不效，改投引火归源以治肾。诊脉坚而搏指，温下滋补，决不相投。仿东垣王善甫法，用滋肾丸。

**叶（东山，五十岁）** 酒肉生热，因湿变痰，忧愁思虑，气郁助火，皆令老年中焦格拒阻食，姜半之辛开，蒌、连之苦降，即古人痰因气窒，降气为先。痰为热生，清火为要。但苦辛泄降，多进克伐，亦非中年以后，仅博目前之效。议不伤胃气，冬月可久用者。
甜北梨汁（五斤） 莱菔汁（五斤）
和匀熬膏。

**郭（四十岁）** 咽中气阻至脘，物与气触则呕，病及一年，大便由渐窒塞。夫气降通行，全在乎肺，气阻必津液不流。上枯下燥，肺在上焦主气，当清气分之燥。
枇杷叶 土蒌皮 桑叶 赤苏子 苦杏仁 黑山栀

**王** 禀质阳亢阴虚，频年客途粤土。南方地薄，阳气升泄，失血咳嗽形寒，火升盗汗，皆是阴损阳不内入交偶。医见嗽治肺，必延绵入凶。
熟地 芡实 五味 茯神 建莲 炒山药

**侯（四十二岁）** 痰饮留伏而发，最详《金匮玉函》，仲景必分内外，以内饮治肾，外饮治脾，更出总括一论，谓饮邪当以温药和之。忆越数年举发春夏秋之时，此因时寒暄感触致病。今屡发反频，势甚于昔，乃男子中年以后，下元渐衰也。
都气丸加坎气、胡桃肉。

**庄（长顺布行，二十九岁）** 开列病原，是精腐于下，系肾脏阴中之阳虚。凡肾火内藏，真阳喜温煦，则生阳自充。若以姜桂乌附燥热，斯燥伤肾矣。
鹿尾 大茴 苁蓉 菟丝 羊肾 云苓 巴戟 归身 骨脂 韭子 蛇床子

**杨（三十岁）** 三疟是邪在阴而发，自秋入冬，寒热悠悠忽忽。自述烦劳，必心胸痞胀。凡劳则伤阳，议以温养营分，亦托邪一法。
人参 归身 桂心 茯苓 炙甘草 炒黑蜀漆 老生姜 南枣肉

**戈（三十七岁）** 夺精阴损，不肯生聚，致肾中龙火如电光闪烁。庸医以喉痛音哑咳嗽，愈用寒凉清火强降，亦如倾盆大雨，而电闪更炽耳。凡肾脉上循喉咙，萦于舌下，诸络贯通，出乎耳窍，必得阴中五液上涵，龙光不得上射冲搏，况在冬月，气宜潜藏，下乏把握失藏，春半阳升必加重，夏半阴不能生危矣。

**钱（十二岁）** 痫厥昏迷日发，自言脐下少腹中痛，此稚年阴弱，偶尔异形异声，致惊气入肝，厥阴冲气，乱其神识，遂令卒倒无知。
乌梅肉 川连 白芍 川椒 干姜 桂枝

**杨（三十三岁）** 产后十五年，不得孕育，瘕聚心痛气冲，乃冲脉受病，久则未易图速功。
南山楂 茯苓 莪术 香附 炒小茴香 葱白

**马（三十二岁）** 巅顶腹痛，溺淋便难。
龙荟丸（二钱）

**陈（六十三岁）** 三疟是邪入阴经，缘年力向衰，少阴肾怯，夏秋间所受暑热风湿，由募原陷于入里，交冬气冷收肃，藏阳之乡，反为邪踞。正气内入，与邪相触，因其道路行远，至三日遇而后发。凡邪从汗解，为阳邪入腑可下。今邪留阴经络脉之中，发渐日迟，邪留劫铄五液，令人延缠日月，消铄肌肉。盖四时气候更迁，使人身维续生真。彼草木微长，焉得搜剔留络伏邪？必须春半阳升丕振，留伏无藏匿之地。今日之要，避忌暴寒，戒食腥浊，胃不受伤，不致变病。
生牡蛎 黄柏 清阿胶 甜桂枝 北细辛 寒水石

**王（六十四岁）** 平日驱驰任劳，由脊背痛引胁肋，及左肩胛屈曲至指末，久延麻木。凡背部乃阳气游行之所，久劳阳疏，风邪由经入络。肝为风脏，血伤邪乘，因气不充，交夜入阴痛加。阳气衰微，阴邪犯阳，考古东垣制。
舒经汤。

**陈（南城下，五十岁）** 海风入喉侵肺，久着散之无用，议缓逐以通上窍。
马勃 射干 蝉衣 麻黄
为末。以葶苈子五钱、大枣十个煎水泛丸。

**金（关上，四十九岁）** 凡痞胀治在气，燥实治在血，四者全见，攻之宜急。此症肝络少血，木火气上膈而痛，辛润柔降，得以止痛，通大便。厥是肝阳化风，燥升受热，动怒必来，不在医药中事。
芝麻 柏子仁 天冬 生地 苏子

**姚（曹家巷，四十四岁）** 心腹如焚，肌腠寒冷，知饥不甘纳食，大便久溏，此属劳怯。医案见嗽，清肺清热，损者愈损，未必用药能除病。
黄精 白芨 米仁 炙草

**曹** 疟热攻络，络血涌逆，胁痛咳嗽。液被疟伤，阳升入巅为头痛。络病在表里之间，攻之不肯散，搜血分留邪伏热。
生鳖甲 炒桃仁 知母 丹皮 鲜生地 寒水石

**葛（东山，七岁）** 成浆必藉热蒸湿气，痘前发惊，是痘毒由血脉而出，乃常有事。牛黄大苦大寒，直入心胞。若因时气未解，古人谓用之如油入面，反令内结。数月语言不灵，热气胶痰，蒙蔽膻中清气。
远志 石菖蒲 天竺黄 金箔 胆星 川连 银箔 麝香 冰片
蜜丸重五分。

**杨** 夏季暑湿，必入气分，谓二邪亦是一股气，同气相感，如泄泻溲少，皆湿郁阻气，以六和汤、甘露饮有凭可证之方。已后不分气血。凉热互进，气分之邪，引之入血，此亦如五胡乱华，贤如温祖，难救神州陆沉。
杏仁 蔻仁 大麦仁 米仁 浙苓 橘红 佩兰叶

**程（六十二岁）** 形神衰，食物减，是积劳气伤。甘温益气，可以醒复。男子六旬，下元固虚，若胃口日疲，地味浊阴，反伤中和。
异功散。

**汪** 长夏湿气，主伤脾胃中阳。湿是阴浊之气，不饥泄泻。湿滞气阻，升降不利，咳声震动而血溢。医知风寒火颇多，而明暑湿燥绝少。愈治愈穷，茫茫无效，到吴已易三方，病减及半，推原和中为要。
生谷芽 茯苓 白芍 炙草 米仁 北沙参

**钱（信心巷，四十三岁）** 肾精内夺，骨痿肉消，溺溲不禁如淋，大便不爽，气注精关，液枯窍阻。有形既去，草木不能生精血。莫若取血气填进冲任之脉络，必多服久进，肾液默生，可保身命。
河车、人乳炼膏，煎参汤送。

**齐（四十八岁）** 四五月暴暖，雨湿泄泻，是劳烦气弱，易受时令之气。今见症脾胃不和，乃长夏热泄元气，胃津伤，口必不辨五味。
人参 砂仁 桔梗 米仁 乌梅 白蔻仁 橘红 谷芽

**章（水关桥，四十九岁）** 病人说咳嗽四年，每着枕必咳，寐熟乃已。此肾虚气冲上犯，医见嗽治肺，延及跗肿，阴囊皆浮，阴水散漫，阳乏开阖，都属肺药之害。
薛氏（《大成》本作严氏，可互参。）肾气汤。

**沈（三十三岁）** 初春时候尚冷，水涸开湖，挑脚劳力，居于寒湿冷处，是脱力内伤气弱，嗽加寒热，大忌发散清肺。
小建中汤。

**俞（齐门，二十八岁）** 气自少腹攻至心下则痛，气渐下归而散。问惊恐为病，由肝肾之厥逆。仲景厥阴例，不以纯刚。
乌梅 白芨 川椒 川楝 桂枝 淡干姜

**沈（三十五岁）** 此嗽是支脉结饮，治肺无益，近日嗔怒呕气，寒热一月，汗多不渴，舌淡白，身痛偏左，咽痒必咳。
玉竹 大沙参 米仁 生草 扁豆 茯苓

**金（枚墩，二十四岁）** 瘦人易燥偏热，养胃阴，和肝阳，可以久服。
大生地 清阿胶 淡天冬 北沙参 麻仁 白芍

**尤（齐门，四十三岁）** 胸中属身半以上，是阳气流行之所。据说偶然阻塞，嗳气可爽，医药全以萸地滋腻血药，况中年劳形，亦主伤气。
早服桑麻丸，夜服威喜丸。

**胡（二十二岁）** 肾虚遗精，上年秋冬，用填阴固摄而效。自交春夏遗发，吞酸不饥，痰多呕吐，显然胃逆热郁，且以清理。
川连 桔梗 广藿梗 薏苡仁 橘白 白蔻仁

**曹（三十四岁）** 痛久必留瘀聚，屡次反复，以辛通入络。
桃仁 归须 麻仁 柏子仁 降香汁

**汪（三十三岁）** 肝血内乏，则阴虚于下，阳愈上冒，变风化燥。凡脚气筋挛骨痛，无脂液濡养，春夏阳浮举发，最是阳不入交于阴，必上及诸清窍，目痛头岑，坐不得寐，治宜润燥养津，引阳下降。
鲜生地 淡天冬 清阿胶 大麻仁 柏子仁 肥知母

**孙（五十九岁）** 食入气冲，痰升阻塞咽干，此为反胃。病根起于久积烦劳，壮盛不觉，及气血已衰有年，人恒有此症。未见医愈，自能身心安逸，可望久延年月。
黑栀 半夏 橘红 茯苓 金斛 竹沥（一两） 姜汁（三分）

**丁（四十八岁）** 平日酒肉浊物助阴，脘中凝结有形，此皆阳气流行之所。仲景陷胸、泻心皆治痞结，谓外邪内陷治法。今是内伤，与阳气邪结异例。
荜拔 良姜 乌药 川乌 红豆蔻 香附 茯苓

**邓（二十七岁）** 精损在下，奇经久空，阳维脉络空隙，寒热已历几月，相沿日久，渐干中焦，能食仍有痞闷便溏。阴伤已入阳位，是虚损大症。俗医无知，惟有寒热滋降而已。
人参 麋茸 生菟丝子 炒黑川椒 茯苓 炒黑茴香

**王（十八岁）** 真阴未充，冬失藏聚，春阳初动，阴火内灼成疡，溃脓更伤血液，此咳乃浮阳上熏之气。日晡及暮，神烦不宁，治在少阴。
乌胶 龟腹板心 黄柏 天冬 川石斛 生地

**张（三十一岁）** 单单腹大，按之软，吸吸有声。问二便不爽，平日嗜饮，聚湿变热，蟠聚脾胃。盖湿伤大阴，热起阳明，湿本热标。
绵茵陈 茯苓皮 金斛 大腹皮 晚蚕砂 寒水石

**沈（二十九岁）** 男子左血右气。左麻木，血虚生风，延右面颊及阳明脉矣。以辛甘血药，理血中之气。
枸杞 菊花 刺蒺藜 桑寄生
蜜丸。

**李（二十八岁）** 酸梅泄气伤中，阳升失血，议养胃阴。
生白扁豆 肥白知母 生甘草 麦门冬 甜北沙参

**徐（醋库巷）** 年多下元自馁，气少固纳。凡辛能入肾，辛甘润药颇效。阴中之阳气，由阳明脉上及鼻中，当以酸易辛为静药。
紫胡桃 萸肉 五味 茯苓 锁阳 补骨脂
青盐丸。

**汪** 夏湿化热，清肃气分，已愈七八。湿解渐燥，乃有胜则复，胃津未壮，食味不美。生津当以甘凉，如《金匮》麦门冬汤。

**宋（五十岁）** 《内经》曰：中气不足，溲便为变。不饥口苦，脾阳不得旋转运行胃津。脉络久已呆钝，乃劳伤气分，暑邪虚实药中，议缩脾饮。
人参 广皮 乌梅肉 煨姜 益智仁 茯苓

**张（四十九岁）** 平昔劳形伤阳，遭悲忧内损脏阴，致十二经脉逆乱，气血混淆，前后痛欲捶摩，喜其动稍得流行耳。寝食不安，用药焉能去病？悲伤郁伤，先以心营肺卫立法。
川贝 枇杷叶 松子仁 柏子仁 苏子 麻仁

**罗（六十三岁）** 情怀内起之热，燔燎身中脂液，嘈杂如饥，厌恶食物无味。胃是阳土，以阴为用，津液既窍，五火皆燃，非六气外客之邪，膏、连苦辛寒不可用。必神静安坐，五志自宁，日饵汤药无用。
人参 知母 茯神 甘草 生地 天冬 鲜莲子

**潘（二十六岁）** 少年失血遗精，阴虚为多。夫精血有形，既去难复。即是内损阴虚，日久渐干阳位，肝肾病必延胃府，所列病原，大暑令节，乃天运地气之交替，人身气馁，失司维续，必有不适之状。褚澄云：难状之疾，谓难以鸣诉病之苦况也。
妙香散。

**顾** 暑湿必伤脾胃，二邪皆阴，不必苦寒清热。调气分利水，此邪可去。中年病伤气弱，以强中醒后天。
人参 炒扁豆 木瓜 茯苓 炙草 广皮

**胡（三十四岁）** 不量自己，每事争先，此非伤于一时。春夏天暧，地中阳升，失血咳嗽，声音渐哑，填实真阴以和阳。
熟地 萸肉 淮山药 茯苓 天冬 麦冬 龟甲心 女贞 芡实 建莲肉

**钱（四十七岁）** 瘦人暑热入营，疟来咳痰盈碗。平日饮酒之热蓄于肝胃，舌黄，渴饮。议用玉女煎。

**杨（三十八岁）** 胃伤食减，形倦舌赤，此系脾病。
四兽饮。

**王（司前，十三岁）** 液被泻损，口渴，舌白面黄，不是实热。血由络下，粪从肠出，乃异歧也。
炒归身 炒白芍 煨葛根 炒南楂 炒焦麦芽 炒荷叶

**钱（七岁）** 暑风上入，气分先受，非风寒停滞用发散消导者。气分窒痹，头岑腹痛，治之非法，邪热入血分矣。
连翘心 竹叶心 犀角尖 益元散 绿豆壳 南花粉

**徐（二十四岁）** 据述暴惊动怒，内伤由肝及胃，胃脉衰，肝风动，浮肿下起。若漫延中宫，渐次凶矣。两年余久恙，先议薛新甫法。
八味丸二两五钱，匀十服。

**谢（葑门，三十四岁）** 上下失血，头胀，口渴，溏泻。若是阴虚火升，不应舌白色黄。饥不纳食，忽又心嘈五十日，病中吸受暑气热气。察色脉，须清心养胃。
人参 竹叶心 麦冬 木瓜 生扁豆 川石斛

**张（三十九岁）** 中年色萎黄，脉弦空。知饥不欲食，不知味。据说春季外感咳嗽，延秋气怯神弱，乃病伤成劳，大忌消痰理嗽。
麦门冬汤。

**杨（关上，四十五岁）** 疟痢乃长夏湿热二气之邪，医不分气血，反伤胃中之阳。呃逆六七昼夜不已，味变焦苦，议和肝胃。
人参 炒黑川椒 茯苓 乌梅肉 生淡干姜 生白芍

**顾（四十六岁）** 据云：负重闪气，继而与人争哄，劳力气泄为虚，怄气怫意为实。声出于上，金空乃鸣。凡房劳动精，亦令阴火上灼，议左归法。

**周（十三岁）** 凡交夏肉瘦形倦，气短欲寐，俗谓“注夏病”。是后天脾胃不旺，时令热，则气泄也。
人参 茯苓 藿香 南楂 白术 神曲 川连 麦冬 砂仁 广皮 桔梗 米仁

**高（五十一岁）** 足心涌泉穴内，合少阴肾脏。中年已后，下元精血先虚，虚风内起，先麻木而骨软筋纵，乃痿之象，必以血肉温养。
生精羊肉 肉苁蓉 青盐 牛膝 归身 大茴 制首乌 茯苓

**盛（木渎，五十四岁）** 暑必兼湿，湿郁生热，头胀目黄，舌腐不饥能食。暑湿热皆是一股邪气，迷漫充塞三焦，状如云雾，当以芳香逐秽，其次莫如利小便。
杏仁 厚朴 蔻仁 滑石 苓皮 橘白 绵茵陈 寒水石 佩兰叶

**张（四十一岁）** 此膏淋也。是精腐离位壅隧。精溺异路，出于同门。日久精血化瘀，新者亦留腐败，考古法用虎杖散。

**尹（三十六岁）** 此痿症也。诊脉小濡无力，属阳气不足，湿着筋骨。凡筋弛为热，筋纵为寒，大便久溏，为湿生五泄之征。汗易出，是卫外之阳不固。久恙不可峻攻，仿东垣肥人之病，虑虚其阳，固护卫阳，仍有攻邪，仍有宣通之用。世俗每指左瘫右痪，谓男子左属血，右属气者，非此。
生于术 川乌头 蜜炙黄芪 防风 生桂枝 熟附子

**李（二十八岁）** 暑湿气痹，咳逆微呕，有发疟之象。
杏仁 白蔻仁 厚朴 丝瓜叶 连翘 象贝 射干

**丰（葑门横街）** 易饥能食，阳亢为消。此溲溺忽然如淋，乃阴不足也。
天冬 麦冬 生地 熟地 知母 黄柏 人中白
阿胶为丸。

**金（麒麟巷，五十九岁）** 平日操持，或情怀怫郁，内伤病皆脏真偏以致病。庸医但以热攻，苦辛杂沓，津枯胃惫，清气不司转旋，知饥不安谷。
大半夏汤。

**钱（四十七岁）** 前方去犀角、连翘，加川贝、黑栀皮。

**陈（二十六岁）** 此劳病，自肾损延及胃腑。脉垂色夺，肌消日加枯槁。阴损及阳，草木不能生出精血，服之不效为此。
一气丹。

**偶（关上，五十九岁）** 瘦人液枯，烦劳动阳，气逆冲气，渐如噎膈衰老之象，安闲可久。
枇杷叶 杜苏子 柏子仁 火麻仁 炒桃仁

**张（五十五岁）** 穷乏之人，身心劳动，赖以养家。此久嗽失血声嘶，是心营肺卫之损伤，不与富户酒色精夺同推。
黄精 白芨 米仁 茯苓

**戴（十六岁）** 男子情窦动萌，龙雷内灼，阴不得充，遂有失血咳逆内热，皆阴虚而来。自能潜心笃志，养之可愈，数发必凶。
六味去丹皮、泽泻，加龟板、莲肉、芡实、人乳粉、金樱膏。

**王（三十一岁）** 劳力气血逆乱，内聚瘀血，壅阻气分，痛而呕，紫滞形色。久病只宜缓逐，不可急攻。
桃仁 茺蔚子 延胡 归尾 南楂 漏芦 青葱

**杨（花步）** 背寒属卫阳微，汗泄热缓。
人参建中汤去姜。

**严（仓前，三十三岁）** 长夏湿邪，治不按法，变疟不尽泄其邪，痛泻不爽，不能受食，勉强与食即呕吐，是脾胃营运之阳，久为苦寒消克所致。
苏合丸。

**汪** 到吴诸恙向愈，佥从两和脾胃。近日家中病患纠缠，以有拂郁，肝胆木火因之沸起，气从左胁上撞，即丹溪上升之气自肝而出。木必犯土，胃气为减。
人参 茯苓 炙草 生谷芽 木瓜 川斛

**席（东山，二十岁）** 问病已逾年，食饱腹膨微痛便溏，久嗽痰多。凡越几日，必熇熇身热，此劳伤，由脾胃失运，郁而来热，痰多，食不相和，则非地黄滋滞者。
米仁 南枣 生麦芽 桔梗 胡连 茯苓 白芍 广皮

**张（三十岁）** 此肾虚不纳，冲气上干，喘嗽失音，夜坐不卧。医每治肺，日疲致凶。早服薛氏八味丸三钱。

**杨（二十二岁）** 心事闷萦，胸膈痞痹，多嗳吐涎。述脐左及小腹有形而坚，按之微痛，大便亦不爽适。此属小肠部位，腑病宜通。
枳实 桔梗 蓬术 青皮 槟榔 芦荟
葱汁泛丸。

**沈（丁家巷，六十五岁）** 痔血与肠风不同。心中嘈辣，营分有热，非温蒸补药矣。
生地 白芍 柿饼炭 槐花 银花 地榆

**程（四十二岁）** 夏四月阳升病发，深秋暨冬自愈。夫厥阴肝为阴之尽，阳之始。吐蛔而起，必从肝入胃。仲景辛酸两和，寒苦直降，辛热宣通，所赅甚广。白术、甘草守中为忌。
川椒 川连 桂枝 附子 乌梅 干姜 白芍 细辛 人参 川楝子 黄柏

**韩（五十四岁）** 时令之湿外袭，水谷之湿内蕴，游行躯壳，少阳、阳明脉中久湿，湿中生热。《内经》淡渗佐苦温，新受之邪易驱，已经两月余，病成变热矣。
南花粉 飞滑石 石膏 桂枝 薏苡仁 羚羊角

**周（钮家巷，六十七岁）** 老年精血内枯，开阖失司。癃闭分利，仍是泻法。成形者，散漫之气也。
鹿茸（二两） 麝香（二钱） 归身（一两）
用生姜一两，羊肉四两煎汤泛丸。

**汪（五十七岁）** 胸痹是上焦清阳不为舒展，仲景以轻剂通阳。
桂枝瓜蒌薤白汤。

**王（木渎，三十九岁）** 瘀血壅滞，腹大蛊鼓，有形无形之分。温通为正法，非肾气汤、丸治阴水泛滥。
桃仁 肉桂 制大黄 椒目 陈香橼（二两）
煎汤泛丸。

**黄（江西，六十三岁）** 病是劳倦内伤，客途舟中，往来复受时令暑湿。病已过月，不饥不大便，脉微小属阴。暑湿皆属阴浊，气分为浊阴蔽塞。仲景谓阴结湿结，肠胃无阳气营运，强通大便，浊反逆致，此入夜阴用事而痛甚矣。
淡干姜 生炒黑附子 炙黑甘草 生大白芍

**唐（二十三岁）** 脉动，泻后利纯血，后重肛坠，乃阴虚络伤，下元不为收摄。必绝欲经年，肾精默充可愈。
人参 熟地炭 炙甘草 五味子 禹余粮

**郁（三十八岁）** 秋暑暴热，烁津损液，消渴再灼，阴不承载于上。金水同乃子母生，方：
人参 鲜生地 麦冬 柏子仁 知母 青甘蔗汁

**杨（三十三岁）** 阳气为烦劳久伤，腹痛漉漉水声，重按痛缓。非水积聚，盖阳乏少运，必阴浊凝滞。理阳为宜，大忌逐水攻滞。
生白术 熟附子 泽泻 左牡蛎
水泛丸。

**李（寿星桥，五十七岁）** 寒湿伤阳，痞满妨食，脉沉色黄，是脾胃病。议辛温通中焦之阳。
生益智 荜拔 檀香末 姜汁 茯苓 炒焦半夏

**江（宝林寺前，二十五岁）** 瘅疟，邪在肺，口渴，骨节烦疼。用桂枝白虎汤。

**黄（嘉兴，三十九岁）** 向年戌亥时发厥，是以肝肾阴虚，阴火内风蒙神，治逾五载。迄今左目流泪，至暮少明，胃脘中隙痛。经谓：肝脉贯膈入胃，肝窍在目。此皆精血内亏，不足之象。若云平肝，是疏克攻治，乃相反矣。
天冬 熟地 杞子 元参 浙菊花 谷精珠

**邹（十岁）** 稚年泻血便溏，有三四载，面黄形瘦。五疳之症，起于五味杂沓，肠胃生热。若不慎口食，久疳延劳不治。
川连 胡连 茯苓 白芍 枳实皮 焦术 南楂 臭芜荑 使君子
乌梅肉丸。

**秦（二十二岁）** 据述久逗客邸，情志不适，致脘中两胁按之而痛。大便久不爽利，脉形弦坚，面色不华，纳食已少，虚中有滞，以宣通腑络。
熟桃仁 海石 土瓜蒌 熟半夏 橘红 枳实皮

**秦（三十九岁）** 劳心力办事，气怯神耗致病。医咳嗽失血，多以清凉为药。视其形色脉象，凡劳伤治嗽药不惟无效，必胃口日疲。
小建中汤。

**贺（四十八岁）** 肾水脂液，变化痰饮。每遇寒冷，劳动身心，喘嗽吐涎即至。相沿既久，肾愈怯，里气散漫不收，此皆下元无根也。
人参 茯苓 于术 白芍 熟附子 五味子

**郑（三十四岁）** 雨淋，卫阳受伤，热水洗澡，迫其冷湿深入，水谷之气与冷热互蒸，肌肉发黄。陈无择曰：谷瘅能食不饥，舌有黄胎。一年之久，寒湿已酿湿热。凡湿伤必太阴脾，热必在阳明胃。不分经络乱治，乃不读书医工。
人参 川黄连 生谷芽 熟半夏 枳实 嫩柴胡 淡黄芩 陈皮白
姜汁泛丸。

**陈（葑门，六十七岁）** 老年仍有经营办事之劳。当暑天发泄之候，已经久嗽，而后呛血，是阳升上冒，阴不承载之病。病中再患疡溃脓泄，阴液走漏，天柱骨倒，尪羸仅存皮骨。两交令节，生气不来，草木焉得挽回？固阴敛液，希图延挨日月而已。
每日饮人乳一杯。

**戈（六十岁）** 便泻几年，粪内带血，肌肉大瘦，色黄无力，延及夏秋，食物大减。是积劳阳伤，受得温补，可望再苏。
附子理中汤。

**吴（三十五岁）** 遭逢数奇，情志郁勃，劳伤客感兼有。病实体虚，照顾勿犯二气，是攻邪宜轻。
连翘 飞滑石 花粉 白蔻仁 桔梗 杏仁 橘红 枳壳

**张（舡上，三十三岁）** 烈日追呼，气伤热迫。保胃阴以养肺，益肾阴以固本。
生白扁豆 白玉竹 北沙参 甘草 麦冬肉 桑叶

**陈（二十岁）** 少壮春夏失血，次年至期再发，在里阴损不复，数发必凶，用药勿犯胃纳。
六味加麦冬、五味子、秋石。

**张（桐桥，五十二岁）** 久痢三年。
理阴煎。

**沈（塘楼，四十五岁）** 舌乃心苗，肾脉系焉。舌下肿硬，伸缩不得自然，乃心阳自亢，肾阴暗耗。内关脏液虚损，清热消肿无用，常服大补阴丸。

**陈（关上，十九岁）** 瓜水辛寒伤阳，渴泻腹鸣。
公丁香柄 诃子皮 官桂 生广木香 茯苓 炮黑姜 茅术 新会皮 厚朴

**叶（二十七岁）** 此肾损久泻亡阴，当暑热气自上吸入，气伤热炽，音哑痰多，水涸金痿，非小恙也。绝欲固下，勿扰烦以宁心，精气再苏，望其痊可。
熟地炭 生扁豆 人参 茯神 川石斛 女贞子

**汪** 不以失血，独取时令湿邪，得以病减。凡六气有胜必复，湿去必致燥来。新秋暴暑烁津，且养胃阴，白露后可立丸方。
麦冬汤。

**孙（横山头，二十岁）** 男子及长，欲萌未遂，肾中龙火暗动，精血由此暗伤。阴虚自内脏而来，凉肝嗽药，必致败坏。盖胃口一疲，精血枯槁矣。
人参 熟地 茯神 五味 天冬 麦冬

**孙（五十八岁）** 爱饮火酒，酒毒湿热，自肠胃经络蒸搏肌腠，疮痍遍及肢体，经年久蕴不解。法当用局方凉膈散，攻其无形之热。

**胡（十四岁）** 性情执拗，郁勃气逆，粒米入脘即痛，父训即若痴呆。由胆肝木横来劫胃土。上年入冬自愈，秋金肃降，木火不主威，非狗肉温浊之功能，乃适逢其时耳。
夏枯草 生香附 川贝 土瓜蒌 黑栀皮 化州橘红

**顾（五十岁）** 五六月间，天热潮雨，湿气着人，渐次浮肿，能食不化，腰胀。脾真已伤，湿结阻气，大便秘塞。脾病传肾为逆，阴囊肿大矣。
甘露饮去石膏。

**李（四十三岁）** 令寒暑疟初减，而脘腹痞闷，是宿病，宜清虚旬日。
厚朴 草果 半夏 生姜 广皮 茯苓皮
送保和丸二钱五分。

**殷（十九岁）** 先天禀薄，及长真阴不充，完姻精气下泄。春深入夏，阳气陡升，阴弱少恋，血痰上溢，着枕嗽甚，乃阴中龙相，有如电光闪烁，倾盆大雨，其光芒仍炽，是身中阴枯阳亢，日进凉药无用。明明肝肾为病，医投肺药，希图缓嗽，嗽必不效，胃口必减食，形瘦。莫如绝欲，静处林壑，养精血，增谷食。既损难逭，静养渐复。
水煮熟地 茯神 山药 女贞 萸肉 芡实 湖莲 川斛

**韩（十七岁）** 病人说两年前初春，高处跳跃至地，入夜即有寒热，继而少腹形高，两足屈曲。医谓腹痈、肠痈。从无脓血便出，自病至今，筋纵着骨而胀，即起寒热，瘀留深入厥阴，在躯壳间，久则成疡。
穿山甲 自然铜 川乌头 全蝎 半两钱 地鳖虫 生青鳖甲 粉丹皮 麝香
黑豆皮煎汤泛丸。

**朱（五十二岁）** 此操持太过，肝血胆汁内耗，致阳气上冒入巅，外泄汗淋，阳不入阴，阳跷穴空不寐，茎痿不举。非寒，皆肝液无有，有暴仆暴厥之危。
小麦 萸肉 南枣 白芍 炙草 白石英

**浦（二十二岁）** 阴虚受暑，如饮腹满。
小温中丸二钱五分。

**朱（二十八岁）** 归脾汤以治嗽治血，谓操持劳心，先损乎上。秦越人云：上损过脾不治。不曰补脾曰归，以四脏皆归中宫，斯上下皆得宁静。无如劳以性成，心阳下坠为疡，疡以挂线，脂液金耗，而形寒怯风，不但肾液损伤，阴中之阳已被剥斫，劳怯多由精气之夺。
鲜河车胶 人参 炒枸杞 云茯苓 紫衣胡桃肉 沙苑

**金（十六岁）** 着枕气冲，显是阴中之热。验寸搏，舌白，浊饮。拟议暑热上吸心营，肺卫客气未平，先用玉女煎。

**陆（西津桥，二十二岁）** 节令嗽血复发，明是虚损。数发必重，全在知命调养。近日胸脘不爽，身痛气弱，腻滞阴药姑缓，议养胃阴。
生扁豆 北沙参 生甘草 米拌炒麦冬 白糯米

**范（三十七岁）** 穷乏之客，身心劳瘁。少壮失血，尚能支持，中年未老先衰，久嗽失音，非是肺热，乃脏阴内损，不能充复。得纳谷安逸，可望延久。
早服六味加阿胶、秋石；晚用黄精、米仁膏。

**张（四十三岁）** 思虑悲忧，由心肺二脏，不宜攻劫峻利。盖手经例以轻药，谓二脏处位最高。问饮酒过量，次日必然便溏，盖湿聚变痰，必伤阳阻气。痰饮由阳微气弱而来，悲忧又系内起情怀之恙，务以解郁理气，气顺即治痰矣。
枇杷叶 薏苡仁 白蔻仁 茯苓 杜苏子 新会橘红 鲜石菖蒲根汁 降香汁

**屈（二十二岁）** 长夏患痧胀，两三月渐渐腹大，入夜腹痛。凡痧是臭污秽气、留聚入络，变出肿胀，议以秽药宣通。
阿魏丸。

**迟（四十八岁）** 背寒为饮。凡遇冷或劳烦，喘嗽气逆，聚于胸臆，越日气降痰浓，其病自缓。年分已多，况云中年不能安逸，议病发用《金匮》法可效，治嗽肺药不效。
桂苓甘味汤。

**朱（三十岁）** 此内损也，损者益之。按脉虚芤，精夺于下，当补益肝肾精血。

**李（二十七岁）** 两年久病，决非风寒暑湿。据云腹鸣不和，左胁下坚硬，直至少腹，睾丸偏大。子和七疝，主肝为多。男子纵欲伤及冲任，亦多是病。辛香流气，壮年可用。
小茴香 真橘核 茯苓 泽泻 川楝子 青木香 黑栀仁 青皮子
水泛为丸。

**李（四十岁）** 臭秽不正之气入自口鼻，着于募原，不饥呕逆，中焦病也。宣通浊痹为正，发散清寒为忌。
草果 槟榔 藿梗 厚朴 杏仁 白蔻 半夏 姜汁

**顾（二十岁）** 内损是脏阴中来，缘少年欲念萌动未遂，龙雷闪烁，其精离位。精血虽有形象，损怯药不能复，必胃旺安纳。古称精生于谷。迨病日久，阴损枯涸，渐干阳位，胃口淹淹不振。中乏砥柱，如妖庙焚燎莫制。阳主消铄，遂肌瘦喉刺。《褚氏遗书》论损怯，首云：男子神志先散，为难治之症。此下损及中至上之义。问大便三日一行而枯涩，五液干枯，皆本乎肾。肾恶燥，味咸为补，佐苦坚阴。医以不按经义杂治，谈何容易！
人参 阿胶 鲜生地 茯神 龟板 柏子仁

**俞（申衙前，五十岁）** 男子中年，下元先亏，肾脏阴中之阳不司涵煦，阴不承载于上，遂渴饮溲频，溺有硝卤之形，《内经》有遗热、遗寒之分。上、中之消主气热，下消以摄肾蒸阳，以运津液。
八味汤。

**李（四十三岁）** 疟寒必呕，胃滞痰浊未已。舌上微白，不嗜饮。开结理气如是。
草果 厚朴 荜拔 橘白 杏仁 熟半夏 姜汁

**张（五十三岁）** 三疟久延两三年，面肌黄萎，唇口枯白，食入脘腹䐜胀。足痿如堕，至晚浮肿。其所伤者脾阳肾阳，然脾以运行则健，肾宜收纳为命根，非一方兼用按古法。
早服肾气丸，晚服理中汤。

**周（六十岁）** 气血已衰，噎膈反胃，每每中年以后。盖操家劳瘁，必伤心脾之营，营液日枯，清气日结，而食管渐渐窄隘，郁久痰涎内聚，食入涎沫迎涌，而致反胃，此乃气分之结。萸地枸杞滋养肝肾，胃先觉其腻滞，焉得肝肾有益？
大半夏汤

**吴（三十五岁）** 据述咽中气冲，即起咳嗽。经年调治，渐致食减力乏，此皆不分外因，徒受治痰治嗽之累。凡久恙当问寝食，参视形色脉象。越人谓下损及胃是已。
建中法。

**吴（通关坊，四十四岁）** 劳伤治不以法，反受药伤，络血涸而为痛。食入痛来，病在胃络，以甘缓肝急以救胃。
桂圆肉 炒桃仁

**孙（北濠，二十六岁）** 食后左胁气逆痛，是肝胆气热。
丹皮 钩藤 生地 川石斛 柏子仁 茯苓

**李（五十六岁）** 少腹满胀，必在夜卧而甚。晨起肠泄浊气，白昼仍可办事。延及几年，气冲胃脘，高突而冷，舌根亦胀痛，自胸及于舌。医用吴萸、川楝，苦辛温佐苦寒降泄不安，则知有年下元已虚，气散漫不为下归摄矣。
八味丸（三钱）

**金（三十五岁）** 便泻下血多年，延及跗肿腹膨，食少色夺，无治痰嗽凉药之理。
九蒸熟白术 淡熟附子

**王（七十七岁）** 高年气衰，不耐暑，伏久热迫，津液被伤，阳不内归，寐少不静。例用竹叶地黄汤，养液除热，莫与气燥味劣，反致戕胃。

**尹（织造府前，五十八岁）** 望六，营运之阳已微弱，饮酒及食物，气滞而湿聚，脉络不行，不饥，气攻触痛，舌上白腻，以辛温开气痹，分湿理痰。
半夏 茯苓 荜拔 生姜 生益智 新会皮

**丁（五十一岁）** 面色亮，脉弦，此属痰饮，饮伏下焦肾络。中年冷暖不和，烦劳伤气，着枕必气逆，饮泛喘促，脘闷咽阻，治之可效，而不除根。
越婢法。

**杨（五十二岁）** 气从左升，自肝而出，酸水涌上，食入呕出。胃中乏阳营运，木来克土。当此年岁，反胃妨食，乃大症也。
人参 茯苓 吴萸 干姜 胡芦巴 炒黑川椒

**沈（五十三岁）** 吞酸嘈杂，不化食味。
藿香 橘白 川连 金石斛 茯苓 黑栀皮

**胡（用直，四十六岁）** 望色瘦少膏泽，按脉弦促而芤。问纳谷不旺，病几数年。每春夏阳升气泄，偶加烦冗，或情志不适，血必溢出上窍。已交中年，非少壮阴火相同。夫心主血，脾统血，肝藏血，脏阴内虚，阳动乃溢，常服归脾汤，减芪、术、木香，加芍和肝脾之阳，久进有益。宜静摄不宜烦劳，乃王道养正，善药不计骤功者。

**徐（富郎中巷，四十三岁）** 向来纳谷不旺，自失血咳嗽以来，仅能静坐，若身动必加气喘。问仍在操持应接。脉来虚濡，此皆内损脏真。若见血投凉，因嗽理肺，即是谬药。
人参 茯苓 黄精 炙草 枸杞子 白芨 枣仁 桂圆肉

**黄（六十九岁）** 凡食腥油浊物，胃脘必痛。老人运行之阳已衰，浊味皆阴凝内痛，必以取气阳药。沉香，白蔻破泄真气，误用则刺其凶。
人参 小熟附子 生姜 白蜜 桂枝 茯苓

**陈（十八岁）** 暑伤，热入于阴，瘅疟。
生淡鳖甲 肥白知母 粉牡丹皮 川贝母 大原生地 地骨皮 麦门冬肉 生粉甘草

**张（二十五岁）** 血色浓厚，是肝肾阴虚。凡劳心情欲，必要禁忌。医药以寒凉滋清，久则胃伤减食变凶。
熟地 芡实 山药（炒） 湖莲肉 川石斛 茯苓

**邵（三十三岁）** 五液变痰涎，皆肾液之化。阴不承载，咳痹痛甚，乃劳怯之未传。能勉强纳谷，可望久延。
阿胶 鸡子黄 黑豆皮 川石斛 戎盐

**叶（十七岁）** 冲气自下而起，丹溪谓上升从肝而出。木侮胃，食少呛逆，不得着枕卧眠。夏热时，风迎胸痛，艾炙稍安。久恙阳微，须用甘温。前法皆以疏通不效，本虚无疑。《金匮》：见肝之病，必先理脾胃，防患于克制尔。
人参建中汤。

**诸（新开河桥，十六岁）** 形瘦色黄，交阴身热。冲年夏热，真阴不生，秋燥加嗽，最有损怯之累。
竹叶地黄汤。

**李（三十六岁）** 浊秽中结，渴饮则呕。
苏合香丸。

**程（四十七岁）** 肌色淡白，脉右弦左缓弱，大便久溏，嗳噫哕声不已。日前谓吐蛔起见，以酸苦和胃理肝，病患述用药不饥脘闷。乃中宫阳微，味多酸浊。酸苦属阴，不中病矣。议运行中焦之阳气，辛可以胜酸。
人参 茯苓 益智仁 生姜 葫芦巴 厚朴

**李（茜泾，二十一岁）** 务农劳力，周身脉络皆动。暑天负重，两次失血。况已先有泻血，血聚在络，络系脏腑外郛。盖静养血宁，必一年可以坚固。
熟地 归身 杞子 沙苑 茯苓 山药 杜仲 巴戟 川斛

**徐（十八岁）** 有梦乃遗，是心动神驰精散，用交心肾法。
水煮熟地 萸肉 远志肉 生龙骨 茯神 石菖蒲 芡实 湘莲子肉

**顾（二十三岁）** 三日疟是入阴经而发，延及数月乃罢。其疟热在里，劫损肝血肾精。长夏一阴不复，遂加寒热汗出。此病伤成痨，淹淹肉消形软。必绝欲，生出精血，有充复之理，草木无情无用。
人参 河车胶 茯神 萸肉 五味 芡实 山药 建莲

**曹（二十一岁）** 声出于肺，全赖元海之气旺，俾阳中之阴承载于上，而声音自扬。据吃柿饼遂呕，考其性甘寒而清肺热，欠嗽气散不受，参、芪甘温，亦有见效者。若五旬男子，下元日亏，金水同出一源，形色黄萎少泽，全是下虚上实，所幸纳谷，不致骤凶。经年累月，焉有速功？
阿胶 天冬 黑豆皮 鸡子黄 大生地
二十剂后服六味加五味、川斛。

**汪（五十岁）** 脏真系于目珠，不独肝窍。中年五液不充，阳挟内风，侵及清窍，光明为阳蒙蔽。非六气致伤，法当酸收甘缓补法，但六味汤究属是三阴三阳平剂，不切。
炒焦枸杞 菊花炭 萸肉 五味 人参 炙草

**孙（北濠，二十六岁）** 气郁滞则血不行，当理血中之气。
南楂 生香附
另煎四物汤收入，烘炒磨末，益母膏丸。

**徐（二十四岁）** 初诊谓下焦跗肿浮肿，以收摄肝肾，病者用过颇安，但胸脘不舒展，改进开泄血中之气，服之又不安，且面少华色，痞闷又如饥。当以虚论，未有骤功。
人参 桂心 茯苓 炒当归 煨姜 炙甘草

**吴（三十四岁）** 操家烦冗，兼有嗔怒，肝脾不和，䐜胀由胁至脘，木犯中土，必妨食不饥。理气舒郁，和其中宫。
南楂 生香附 神曲 茯苓 钩藤 橘红

**赵（三十三岁）** 脘痛映脊，甚则四肢逆冷，问当年产后瘕泄，今带、漏，脊椎痠垂。《内经》云：阴维脉病苦心痛。医不和维脉阴阳异治，谓痛以破气降气，何见识浅陋乃尔！
鹿茸 角霜 当归 小茴 枸杞 白蒺藜 茯苓 苁蓉

**沈（三十二岁）** 壮年。望色夺肉瘦，脉左细右空，此男子精损，真气不主收纳。自述少腹筑筑动气而痛。病形脉症，已在下焦，治肺嗽大谬，杂治日延劳怯。
薛氏八味丸（三钱）

**金（六十五岁）** 热伤气分，水谷不化之湿，留着胃络。已入秋凉，衰年气弱，夏令伏邪未去，议东垣清暑益气，减去滞药。
人参 茯苓 神曲 升麻 葛根 泽泻 广皮 木瓜 川连

**赵（二十三岁）** 当年厥症，用填精固摄乃愈，知少壮情念内萌，阴火突起，乱其神明。
今夏热食减厥发，继而淋浊，热入伤阴，苟不绝欲，未必见效。
人参 茯苓 扁豆 炙草 炒麦冬 川石斛

**刘（三十七岁）** 操持用心，心阳扰动，暗耗脂液，上则悸怔气怯，下则肠枯便难，视色苍肉瘦。温补不受，先仿徐之才滑可去涩。
柏子仁 松子仁 郁李仁 冬葵子 杜苏子 麻仁

**诸（十六岁）** 夜热不止，舌绛形干。前议伏暑伤阴，用竹叶地黄汤不应，是先天禀薄，夏至一阴不生，阴虚生热，成痨之象。
三才加丹皮、骨皮。

**赵（五十七岁）** 头晕心嘈二十年，向老年岁，血耗阳化内热，近来减食。不必偏寒偏热，以甘柔缓热熄风，无燥热戕胃之累。
桂圆 枸杞 天冬 生地 茯神 柏子仁

**陶（二十九岁）** 暑着必阻游行之气，但热无寒，疮痍不尽，其邪骨节痛，肢末肿。从仲景湿温例，用苍术白虎汤。

**杨（二十六岁）** 脉虚数，久嗽呛血，劳则寒热。
虎潜丸（四钱）

**顾（二十二岁）** 少壮冬不藏精，仲春内热召风，谓风温咳嗽。内伤略兼外邪，治邪必兼养正。昔人有温邪忌汗下者，谓阴阳二气不可再伤也。一逆再逆，病日深矣。视面色黄白少泽，按脉形致虚，下垂入尺。问咳频气不舒展，必有呕恶之状，显然肾虚少纳。肝阳阴火冲起，犯胃为呕，熏肺喉痒。其不致骤凶，赖水谷未减安受。考血必聚络，气攻热灼，络血上涌，精血有形损伤，草木无情，不能生续，血脱益气，乃急固其暴。治法以潜心宁静，必情念不萌，绝欲肾安，斯精血生聚。若频发不已，虽安养不能却病。
人参 熟地 川斛 五味 女贞子 茯神 漂淡天冬 紫衣胡桃肉。

**陈（十六岁）** 秋燥咳嗽。
桑叶 川贝母 南沙参 南花粉 玉竹

**萧（二十一岁）** 伏暑上郁。
连翘 飞滑石 大竹叶 白杏仁 象贝

**张（葑门，六十九岁）** 老年下虚痰多，入夜冲气起坐。新凉内侵，肾水泛，气不收纳，常服肾气丸。
桂苓甘味汤。

**范（二十四岁）** 劳嗽三年，形羸便溏。大凡久损，必调脾肾为根本。当夏热发泄之后，须培脾胃，得加谷安适，仅图延久。
戊己汤。

**许（五十三岁）** 脉大而空豁。中年操持，形体劳瘁。此失血食无味，乃气弱所致。见血投凉必凶。
小异功散。

**吴（二十三岁）** 夏病入秋嗽血，外寒内热，乃虚症。阴阳交伤，色萎黄。脉大濡，可与人参建中汤。

**李（三十岁）** 农人。入夏必烦倦。饮酒者脾胃必弱。建中益气法。
熟于术 益智仁 茯苓 木瓜 广皮 生白扁豆

**李（十八岁）** 三疟伤阴，阴伤内热，已经失血咳嗽。少年劳损，宜安逸静养，但药无益。
鳖甲 阿胶 白芍 丹皮 茯神 北沙参 生地 天冬

**王（五十一岁）** 血枯，脘痹便艰，虑格拒妨食。
麻仁 桃仁 郁李仁 苏子 柏子仁 归梢

**马（五十岁）** 形壮，脉小数。口喎，左肢麻木。男子虚风，内虚肝脏。养血可以熄风，非外邪驱风攻痰。
枸杞 白蒺藜 玉竹 北沙参 当归身 经霜桑叶

**高（二十九岁）** 向来阴虚热胜之质，夏至阴生，未能保摄安养，暑伏热气内追，尤令伤阴。秋半气燥，热亦化燥，心中漾动失血，阳不下潜所致。
生地 麦冬 清阿胶 桑叶 知母 生石膏 生甘草

**顾（混堂巷，二十八岁）** 壮盛，色白肉瘦，脉细小如数，下垂。察色凭脉，是属肾虚，
五液不运，精微内蒸粘涎浊沫。凡有思虑烦劳，肝阳挟热气上升，痰沫随气乘胃而出上窍，其聚处在乎肾络。八味丸即古肾气丸，理阴阳以收肾气，使水沫不致上泛，不为差谬。少壮必先伤于阴，拙见议减桂辛甘伐肝，加五味三倍，少用沉香入少阴之络。考经旨，肾阴中有真阳温煦，生生自旺。若肝脏日刚，木火内寄，情志拂逆，必相火勃起，谓凉则肝宁，昔贤谓肝宜凉，肾宜温也。

**丁（二十二岁）** 劳怯在前，痛利后加。外如寒，内必热，阴伤及阳矣。病深且多，医药焉能瞻前顾后，姑以痛坠少缓，冀其胃苏，非治病也。
理阴煎去炮姜加白芍。

**薛（二十五岁）** 少年心阳下注，肾阴暗伤，尿血血淋，非膀胱协邪热也。夫阴伤忌辛，肾虚恶燥。医投东垣辛甘化燥变热，于病悖极。生脉中有五味，亦未读食酸令人癃闭之律，溺出茎痛，阴液枯寂。
茯神 柏子仁 黑芝麻 穞豆衣 天冬 川石斛

**马（齐门，十五岁）** 纯阳之体，脉来濡，腹大按之不坚，脉象非阳。述食时不适意，郁伤在脾，法当辛温通补。
人参 厚朴 煨姜 益智 茯苓 煨木香

**吴（三十九岁）** 夏季用苦润，通小肠火腑。病患说大便仍不爽，肛门下坠，里急后重，始而脐旁，渐及胃脘，按之而痛，食入胀加，遇嗔怒病甚，姑以解郁和中之药。
生香附 乌药 苏梗 茯苓 新会皮 生益智

**吴（四十二岁）** 面色枯黄，枯若老颓，脉形全乏生阳，咽物必痰涎浊沫上涌阻痹。述秽毒疳蚀，毒收即发此病。治反胃噎格，决不效验。

**汤（四十五岁）** 阳升巅顶，上虚下细。心有狐疑动多。阳不下潜，入夜心事交集，寤不成寐。潜阳益阴主治。
淮小麦 炙草 知母 生地 茯苓 丹参

**王（六十五岁）** 老人下元久亏，二便不和，皆是肾病。肛坠下血，下乏关闸之固，医谓脾虚下陷大谬，知肾恶燥烈。
人参 炙草 五味 萸肉 女贞 旱莲草

**唐（四十七岁）** 肾虚不纳，久嗽。
附子七味丸（三钱）

**刘（五十岁）** 春夏地气上升，人身中阳气发泄，不论男女，中年后下元先馁。人应天地气交，此喘嗽气冲，入夜欲坐难眠，皆肾衰不足摄纳真气。脉小弱，非外客邪，治其本病。
肾气去桂、牛膝，加沉香、五味。

**陶（木渎，十三岁）** 夏季泄泻，秋半腹膨仍痛。问饮瓜汁水寒，脾胃阳伤，气呆乃胀。
疏通带补，必佐温以复阳。
人参 茯苓 公丁香 甘松 厚朴 广皮 木瓜 南楂肉

**吴（三十二岁）** 述暑伏减食，即热伤气之征。中秋节令，知饥未得加餐。大凡损怯之精血枯寂，必资安谷生精，勿徒味浓药滋滞。
小建中汤。

**潘（二十岁）** 据述失血三年，不分四季而发，已逾数次。问未曾完姻及当家操持之累，必系先天禀薄，难耐动劳，用都气加秋石。

**鲍（二十四岁）** 述厥冒来必迅疾，醒来亦速，既醒精神少灵慧，逾时卧息乃清。凡六气之速，莫如火风， 此内起脏真之阳，肝脏最速，乃下焦肾水暗亏，水不生木。议填补酸收壮阴法。
真金箔 白廉珠 石菖蒲 熟地 远志肉 五味子 萸肉 茯苓 龟板

**周（二十三岁）** 形羸瘦，色枯瘁，身略动必喘息气急。此皆下焦精血已枯，肾气不收，散漫沸腾。凡肝由左升，肺由右降，肾精交夺，升多降少。右背胸胁高突，不得着卧，当此地位，乏前哲成法，可以却病。早上饮人乳，接服附子七味丸。

**金（三十六岁）** 脐间冲气上逆，自觉垒攻及脘中，痛胀兼作。若响动下行，痛胀始缓，嗳多呕沫，大便艰涩。十年宿病，图效颇难。
桃仁 延胡 郁李仁 川楝 火麻仁 冬葵子

**张（五十岁）** 神不灵爽，乏欢悦之念。宿痫由情志不适而致，内因之恙，向老食少，理窍开结，治痰必佐参、苓养正。
人参 炒黑远志肉 茯苓块 石菖蒲 新会红 熟半夏 竹沥 姜汁

**高（六十六岁）** 问不头痛身热，已非外邪，何用发散？述熬夜后口喎舌强，肢麻。老年人因劳气泄，用如东垣所议。
生黄芪 炙甘草 当归 桂枝 生姜 南枣

**秦（四十七岁）** 血虚肝风头晕。
天冬 生地 杞子 桂圆 菊花 石膏

**方（五泾庙前，二十六岁）** 温通血分之浊不效，痛泄不已，两足筋纵。议三建驱阴邪以通脉。

**秦（五十一岁）** 脉沉微，少腹冲气，两胁胀痛呕逆。
真武汤。

**林（三十五岁）** 此夏受湿邪成疟，气分受病，脾胃未醒，过秋分天降露霜，此气肃清。
生白术 宣木瓜 茯苓 益智仁 新会 陈皮

**杨（东许巷，二十岁）** 农人劳力，左胁有形自能升动，未必瘀血。当理血中之气，须戒用力。不致变凶。
左牡蛎 茯苓 海石 桂枝 熟半夏 枳实皮

**张（四十五岁）** 中年肉瘦色黄，言语动作呛嗽，几番大血，自知劳瘁。凡劳烦身心，必心脾营伤，医每嗽血，辄投地、冬滋阴凉药。中年操持之劳，与少年纵欲阴伤迥异。盖心主血，脾统血，操持思虑，乃情志之动，非寒凉可胜。当用严氏归脾汤，去木香、黄芪。

**杭（六十岁）** 疝病属肝，子和每用辛香泄气。老人睾大偏木，夜溺有淋，非辛香治疝，
向老下元已亏，固真理阳犹恐不及。
炒黑川椒 鹿茸 当归身 韭子（炒） 舶上茴香 补骨脂
羊内肾丸。

**谢（六十一岁）** 《内经》论诸痛在络，络护脏腑外郛。逆气攻入络脉为痛，久则络血瘀气凝滞，现出块垒为瘕。所吐黑汁，即瘀浊水液相混。初因嗔怒动肝，肝传胃土，以致呕吐。老人脂液日枯，血枯则便艰，辛香温燥愈进必凶，渐成反胃格症矣。肝性刚，凡辛香取气皆刚燥。议辛润柔剂，无滞腻浊味，以之治格，不失按经仿古。
炒熟桃仁 青葱管 炒黑芝麻 当归须 桑叶 冬葵子

**张（黄埭，二十六岁）** 夏季寒热，入秋乃止，色黄脉弱，知饥不思纳食，举动痿软无力，明是久病伤损，已交白露不醒。议用养营法，去芪、术、五味、地黄，加南枣肉。

**沈（五十三岁）** 操家君相多动，酒热先入肝胆，血溢在左鼻窍，左升热气，从肝胆而出。戒酒及怒气，肝血宁必止。医用犀角地黄，乃阳明经降血之药，是不识经脏，无足道也。
炒丹皮 黑山栀 降香末 真青黛 小穞豆皮 炒柿饼炭 侧柏叶

**张（十六岁）** 先天禀薄，真水不旺，先气不充，少壮诸事懒倦，竟夜阴中龙雷闪烁，早间齿龈血痕。风伤内攻，巅晕流泪，是根本之恙，胃口亦弱，不宜太清内热。
熟地 黑壳建莲 茯神 芡实 山药 炙草 川斛 木瓜

**顾（三十岁）** 体质是阴虚，夏季时热，必伤胃口，不易饥，进食恶心，皆胃口不和，不宜荤浊。
炒扁豆 茯苓 广藿香 生谷芽 广皮 金石斛

**张（三十六岁）** 据说三年前，病后左胁起有形坚凝，无痛胀，但未交冬，下焦已冷。议温通阳，望其开结。
生左牡蛎 姜汁炒天南星 真甜交桂 竹节白附子 当归身 小川芎
姜汁泛丸。

**王（四十二岁）** 舌白不饥不渴，气急痰多，食入恶心欲胀，腹鸣，大便不爽，此寒热恶心，为阳伤气痹。
茯苓 半夏 桂枝 生姜 鲜薤白 炙草

**萧（五十三岁）** 面色萎黄少采，脉来小濡微涩，此皆壮盛积劳，向衰阳弱，病至食下咽，气迎阻挡，明明反胃格拒。安静快活，可延年岁。
大半夏汤。

**潘（二十八岁）** 咳嗽在先，肺病。近日凉风外受，气闭声音不出。视舌边绛赤有黄胎，寒已变为热。
越婢法加米仁、茯苓。

**钱（二十岁）** 左搏倍右，阴火沸腾，由欲念萌动不遂而来，胃旺可清阴火。
生地 天冬 元参 知母 生甘草 麦冬 川贝母

**朱（带城桥，二十三岁）** 阳虚胃痛，用辛温见效。街衢往来，秽气内入伤阳，痛再作，先驱秽浊。
苏合香丸。

**姚（二十三岁）** 精血损伤骨痿，庸医都以辛苦药酒，病不能去，反传胃口。无治病快捷方式，理胃为先。
仓廪汤。

**徐（三十九岁）** 劳形阳伤失血。
小建中汤去姜。

**王（四十五岁）** 暑风能蒸热，不能解热，即是热伤气分。粗工以血药之滋，未读暑病诸集。
绿豆皮 灯草心 鲜骨皮 竹叶心 经霜桑叶

**王（五十八岁）** 气恼而起，肝木犯胃，胃气逆翻呕食，其涎沫即津液蒸变。仿仲景，胃虚则客气上逆。
旋复代赭汤。

**刘（四十岁）** 疝瘕由客邪凝结经脉，用毒药锋锐，走而不守，气血通行乃解。

**王** 酒力湿热下注，蒸血为脓，疡溃半年，气血皆损，麻木不仁为虚，当以两补气血，勿以温燥。
天真丸。

**陈** 诊右关前弦动，述右胁胛下似胀不舒。思少阳阳木必犯阴土，木郁土中，温开不应，议解郁安中。
人参 茯苓 柴胡 白芍 神曲 生姜

**李（部前，三十六岁）** 自说本来无病，饮药酒反病。乱治遍尝寒凉温热，致胃口大伤。
近加丧子，目瞀胞垂，无治病方法。
疏肝散。

**孙（二十六岁）** 劳损未复，少年形瘦减食。
归芪建中汤。

**顾（盘门）** 向饥时垢血通爽，饱时便出不爽，此太阳失运矣。首方理湿热，继用固肠滑，皆不效，议辛甘运阳。
理中汤去参加桂圆肉。

**谭（仙人塘，四十八岁）** 凡劳必身心皆动，动必生热。热灼络血上溢，肉瘦脉数。中年生阴日浅，可与甘寒润剂。
生地 麦冬 扁豆 北沙参 甘蔗汁 白玉竹

**王（六十三岁）** 色苍瘦，目黄，脉弦。向来气冲脘痛，今痛缓气冲至咽，是左升肝气太甚，右降肺气不及，大旨操持运机致病。
枇杷叶 黑山栀 川贝 苏子 降香木 新会皮 炒桃仁

**赵（五十岁）** 下焦冰冷，睾丸偏大。
川乌头 舶上茴香 川椒 葫芦巴 川楝子肉 吴茱萸 熟川附子
黑豆汁泛丸。

**陈** 心虚忡悸，君相多升。
生地 天冬 茯神 柏子仁 枣仁 炙甘草

**沈（新市，三十四岁）** 产后不复元，血去阴伤骨热。大凡实火可用清凉，虚热宜以温补，药取味甘气温。温养气血，令其复元，但产伤之损，蓐劳病根，全在肝肾，延及奇经八脉，非缕杂治所宜。
人参 鲜河车 枸杞 紫石英 茯神 紫衣胡桃 归身 淡肉苁蓉

**周（嘉兴，四十一岁）** 少腹痛坚，攻及当脐，每午后必痛，气胀贯串腰尻环跳肉腠之间，肌肤亦渐浮肿。再问经事愆期，仅仅些微黄水，是阴寒已入血络，病必起于产蓐、经后，连累奇经八脉。身伛不直，俯不得仰，肝肾入奇脉之见症。
炒枯肾气汤。

**戈（木渎，二十四岁）** 经水不来，是络脉无血。古云：气旺血自生，大忌通经。
人参 茯苓 麋茸 归身 桂心
羊肉胶丸。

**张（万年桥，二十八岁）** 半产重于大产。左胁有形，是气乘肝络，攻之则变中满。从前胎坠寒热呕逆，震动之伤。当培养气血，不可怠忽，不致劳怯。
归身 鳖血制柴胡 广皮 南枣肉 白芍 茯苓 蒸于术 炙甘草

**封（泰兴，三十七岁）** 十年前夜饱凝滞，食闭气物，遂胃脘痛呕吐。病中腹大如怀妊，得气下泄而胀消，经准不育，来必腹痛。久病焉有速效，祛寒凝开气为主。
吴萸 秦椒 川楝子 高良姜 延胡 蓬术 香附 山楂
姜汁泛丸。

**陆（虎邱，二十一岁）** 肾肝内损劳怯，必致奇经失职，俗医混称阴虚，仅以六味，曰补阴和阳，益脏泄腑，此时仲阳非为阴损而设。
河车 坎气 紫衣胡桃霜 人参 茯苓 五味子 人乳粉 秋石

**沈（齐门，三十岁）** 上春产蓐无乳，已见乏血虚象，延及年半，经水不来，少腹瘕气有形。病患自述背脊常冷，心腹中热。视面黄色夺，问食少不美。夫督脉为阳脉之海，由腰而起，齐颈而还，下元无力，其脉自背至颈，阳虚生寒。任脉为阴海，冲乏贮血，气入脉络为瘕。考《内经图翼》，病机宛然在目。此产损蓐劳，非是小恙。无如医不读书，见寒热经闭而妄治，淹缠成损而已。
人参 小茴拌炒当归 枸杞 鹿角霜 桂枝 沙苑 白薇

**庚（太平，四十九岁）** 右胁有形，渐次腹大。每投攻下泄夺，大便得泻，胀必少减，继而仍然不通。频频攻下，希图暂缓，病中胀浮下焦。加针刺决水，水出肿消，病仍不去。病患六载，三年前已经断。想此病之初，由肝气不和，气聚成瘕，频加攻泻，脾胃反伤。古云：脐突伤脾。今之所苦，二便欲出，痛如刀针刺割。盖气胀久下，再夺其血，血液枯，气愈结，宜通宜以利窍润剂。
琥珀（一钱） 大黑豆皮（五钱） 麝香（一分） 杜牛膝（一两）
二便通后，接服：
茺蔚子 郁李仁 杜牛膝 当归 冬葵子

**邱（钟由吉巷，四十七岁）** 病患述自腰以下颓然痿躄，肌肉麻木枯寂，二便皆不爽，上下气不接续，显然崩漏亡血，阳不下交于阴，中年日就衰夺，惟辛补润燥，冀络气顺利，乃久病之缓调。
松子仁 柏子仁 郁李仁 冬葵子 枸杞子 肉苁蓉 桑寄生 黑芝麻

**施（刘真巷）** 经漏，脐下如卵形，已见血损气结。冲脉为病，女子瘕聚带下，少腹形象是也。血伤忌投气燥温热血药，不取沉滞，血中宣气为主。
南楂肉 茺蔚子 新绛 青葱管 生香附

**徐（太仓，十八岁）** 每交五六月，喉间宿病，蛾发既愈，仍有鼻塞火升，上热下冷。经水或前或后，形瘦，脉小数。是阴弱不旺，肝阳左升太速，右降不及，夏季阴伏于里，阳泄上浮，致病发因由。
阿胶 石决明 丹皮 生地 天冬 黑豆皮 银花 白芍 丹参

**陈（白莲桥，十四岁）** 室女无温热药之例。视色夺脉弱，下焦未寒先冷。经事淋漓，是冲任虚冷，二气不交。冬宜藏阳，用温摄升阳。
麋茸 鹿角霜 紫石英 人参 归身 枸杞 沙苑 小茴 蛇床子

**沈（槐树巷，二十二岁）** 自交秋初，皆令阴阳巅胀失血。三月怀妊，法当养阴固胎。
人参 黑壳建莲 子芩 阿胶 生白芍 桑寄生

**马（常熟，三十二岁）** 寡居无欢悦之意，肝胆中郁悖气火直上直下，莫能制伏，先其所泄之用，小溲成淋，谓肝脉环绕阴窍。用龙胆泻肝汤。

**唐（常熟，廿七岁）** 疟母瘕聚有形，治必宣通气血。所述病状，已是产虚，八脉受损，不敢攻瘕。
当归生姜羊肉汤。

**朱（吴江，十六岁）** 天癸从未至，肉瘦色悴，呛嗽著枕更甚，暮夜内外皆热，天明汗出热减，痰中或稠或稀，咽中总不爽阑。此先天所禀最薄，既长真阴不旺，阴虚生内热。怡悦勿攻针黹，必要经来，可得热除。即世俗所谓干血劳怯。
复脉汤去麻仁。

**王（无锡）** 冲脉为病，男子成疝，女子带下瘕聚。经水仍来，是气攻入络脉，为有形矣。况产后又十六年不育，冲任病显然。
小茴香 川楝子 橘核 桂枝 茯苓 南楂肉 生香附 蓬术

**邵（枫桥，二十八岁）** 每怀妊百日内即产，已历十余次矣。今春溲溺如淋，入夏若崩若溺半月。半月后经水又来，上午少瘥。临晚夜深，频频至圊，溲溺滴沥痠痛。夫胎濒二三月，足厥阴肝病，且胎形渐重，任脉不固下坠，血伤液枯，阴气不收。此溺淋是肝肾阴虚，庸医清火分利，更夺真阴。半年缠绵，致难以速功。养阴方中忌投酸味，令人癃闭。
细生地 黑豆皮 生鸡子黄 清阿胶 人中黄 川石斛

**李（用直，三十三岁）** 凡女科有胎气，以立基为要。恶阻呕吐酸味，是热化。安胃调气。
人参 竹茹 茯苓 半夏 金斛 生姜

**钮（吉安州，三十五岁）** 女科肝病最多，产后必病及八脉。即如少腹聚瘕，瘕气攻心下必呕吐。逆上则咽喉闭塞，经水年半不来，越日必有寒热。凡下焦血病为多，瘕属气结，癥为血痹，病在冲脉、阴维、阳维脉中，混杂医药，焉得入奇经？
地鳖虫（一两） 延胡（一两） 山楂（一两） 桃仁（五钱） 蓬术（五钱） 金铃子（五钱）
麝香（三钱）
共为末，用青鳖甲五六两，去衣捣碎。用无灰酒煮汁一杯，和前药末为丸。每服二钱，益母草汤送下。

**钮（荡口，二十四岁）** 六年前产儿，自乳年余，乳汁涸。病起延绵至今，食少如饥，仍不加餐。经水不调，色黑微痛。盖病根全在乳尽亡血，形瘦，火升失血，劳怯阴伤。
人参 阿胶 白芍 细生地 炙甘草 桂枝

**庚（四十九岁）** 瘕结阴络，络病善胀，自古及今，无硝黄攻伤其阴之理。腹胀忌咸，谓水寒逆犯脾阳。此胀误在频频攻荡，阴亡液损，二便不通。《内经》谓：食酸令人癃闭。医药言食酸忌咸，乃目不知书。
桑叶 柏子仁 松子仁 黑芝麻
青果汁丸。

**吴（枫桥，二十五岁）** 药气味杂乱恶劣，胃口久受其苦伤，致食即呕吐，非反胃也。穷其起病根由，原系心境愁肠，气热内蕴，血液日干。若此年岁，久不孕育。多以见病治病，未着未适调经理偏之旨。今入冬小雪，从液亏不主恋阳，预诊春木萌动，转焉发病之机。
阿胶 人参 生地 杜仲 茯神 天冬 杞子 桂圆肉 桑寄生 太麻仁
另用乌骨鸡一具，去毛血头翅足肚杂，漂洁。用淡水加无灰酒一碗，米醋一杯许，煮烂沥去肉骨，取汁捣丸。

**朱（八圻，十六岁）** 女子十四而天癸至，以禀质为阴。二七少阳生动，阴体以阳为用也。父母有病而生，属乎先天。即良医妙药，弗能疗疾，如苗禾秀而不实，树果将成自坠耳。庸人不识其故，徒以清热治嗽，坐困胃口而致凶者屡屡。
生白藕 桑寄生 清阿胶 天冬 云茯神 甘州枸杞子 桂圆肉 大元生地

**曹（长善 ，二十二岁）** 产后寒入胞门，经水逾期不爽，少腹瘕形渐大，面色清㿠肉瘦。自上秋产蓐瘕起，今夏诊二次，议以瘕属气结，用《大全方》葱白丸暨乌骨鸡煎丸温通冲、任脉，令气血自和。两方不效，是下元虚冷，再攻必变胀矣。
人参 云茯苓 交桂心 生蕲艾 当归身 鹿角玄霜 小茴香 生香附

**袁（四十五岁）** 平日郁气化火，久则深藏入阴。三时温暑湿热，异气有触，伏热内应而动。是气滞为胀，湿郁为泻，热移于下，湿腐侵肌。凡湿与热皆气分病，既久蔓延，延及血分。自深秋经逾旬日，越两月不来，而消渴形寒，足胫跗骨中热灼燥痒。大凡风热淫于内，必以甘寒，乃和梨汁、蔗浆之属，盖胃阴制伏肝阳内风之动，正合《内经》和阳益阴，肝胃忌刚之旨。
日间服桑麻丸，用青果汁丸。夜服梨汁、蔗浆熬膏。

**汪（二十八岁）** 视色究脉，损在奇经诸脉，晨起瘕泄，交晡夜溺淋痛楚，任、督为阴阳二海，脂液枯竭，由阴损损及乎阳，引导令其渐交，非时下可以速功。
人参 鹿茸 舶茴香 龟板心 生菟丝子粉 归身
用生羊肾十二枚，去脂蒸烂捣丸。另煎漂淡鲍鱼汤，送三钱。

**周** 情志易生嗔怒，肝胆木火上攻胃脘，心悸忽嘈，手抚动跃。夫动皆阳化，沉香、肉桂辛热，肝有摧扞恶燥之累，非入理也。
柏子仁 归须 桃仁 大麻仁 南楂肉

**周（四十一岁）** 两三月经水不来，少腹痛胀下坠。寒疝属虚，当与金匮当归羊肉生姜汤。

**张（刘真巷，三十七岁）** 上年五个月已小产二次，再加冬季伏侍病人劳乏。产虚在阴，劳伤在阳。咳嗽吐粘浊沫，咳逆上气，必呕食。凡食入胃传肠，此咳是下虚不纳，气冲涌水上泛，奈何庸医都以消痰清肺寒凉，不明伤损阴中之阳，必致胃倒败坏。
桂苓甘味汤。

**顾（松江，三十三岁）** 形似壮而肌肉松软，脉小促，按之无力。问壮年未有生育，明明肾虚，真气不摄。血随气升而溢，龙火熏蒸为咳，先议用：
熟地 萸肉 山药 丹皮 茯苓 泽泻 牛膝 五味

**范（二十五岁）** 惊恐悲哀，伤于情怀，内因络病，当以血药宣润，不必苦辛气燥。
炒桃仁 黑芝麻 归须 柏子仁 苏子 冬桑叶

**周（东汇，二十一岁）** 此情怀多嗔，郁热自内生，经来愆期，心嘈辣，腹中痛，干咳忽呛，皆肝胃气热上冲，久则失血经阻，最宜预虑。
小黑穞豆皮 细生地 清阿胶 生白芍 云茯神 漂淡天门冬

**巴（西沿塘，三十四岁）** 十年前产育，即经候不和，带下，腰椎痠垂，少腹刺痛。损伤奇脉，已非一所。凡先伤于阴，例取温柔，佐以凉肝，合乎通补，谓经水必循日月耳。

**丁（二十五岁）** 蓐劳自春入秋，肌肉消，色萎黄，外加微寒，心腹最热。脏阴损不肯复，气攻络中，腹有瘕形，血空气聚，非有物积聚也。
人参 煨木香 茯苓 生菟丝子粉 炒小茴 炒当归

**邱（钟由吉巷，二十八岁）** 凡交三月胎殒，是足厥阴肝阴内怯，热入于阴。冲脉胎形渐长，任脉不司挡任而坠，见症脊椎尻垂，腰痠痿弱，肾肝奇经虚不摄固，议孙真人方。
桑寄生 清阿胶 生白芍 细生地 蕲艾炭 条黄芩 砂仁末 当归身

**尤（神仙庙前，四十三岁）** 漏经四十余日，色瘀腐成块。病中动怒，遂胸膈胀闷且痛，少腹胀满，瘀下稍宽。医治漏血，投地、芍、归、胶，下焦未沾其益，脘膈先受其滞，宗经议先理其上。
生香附汁 南楂 苏梗 生麦芽 桃仁 延胡

**徐（三十五岁）** 少壮从不生育，冲任脉中久虚。六七年少腹有形，日渐坚大，口食寒凉泄泻，是下焦阳衰，冷浊气聚成瘕。庸医希图宽胀，久服平肝破气，气愈损，坚胀愈加。
炒枯肾气汤。

**袁（同里）** 经年累月宿恙，全是郁悖内因。五志中之阳气有升无降，故得泄泻反爽，背椎必捶摩而胀减。盖脏阴之热鼓动，经腑中气皆逆行上巅。春间经漏，议进滋清补方，亦从权随时令也。暑伏已过，肃降未至，以顺天之气，应乎人身推求。
川黄连 广藿香 生麦芽 茯苓皮 蓬术汁 胡黄连 泽泻 南楂 丹皮

**居（胥门，六十岁）** 女人多产，奇经八脉诸络患病，五液走泄殆尽而枯。年已六十，反患淋漏带下，大便日见枯涩，少腹形膨胀，血液难生，气散不收，日服炒枯肾气汤一剂。

**徐（白马头，十八岁）** 非但经水不来，食下脘中即痛，是肝胆气热逆乘，致胃气亦逆。问大便渐溏，木侮土位，且形瘦内热，凡理气多属辛燥，明理，欲治病先理体质之宜忌。
白芍 炙甘草 新会皮 生谷芽 炒焦丹皮 炒桃仁 茯苓 楂肉 生香附 蓬术

**方（长浜，三十岁）** 络脉少血，气聚形象，升降而动。起居如惊，跗踵乏力登高。久已未育，乃下焦肝肾虚损，累及八脉。
紫石英 巴戟肉 归身 鹿角胶 白石英 淡苁蓉 枸杞子 杜仲
羊肉肾丸。

**叶** 自五月间生产，将交白露，日泻五六次。每泻必先痛，形寒战栗，气冲入脘欲呕，脉来右濡，下坠入尺。以冷湿挟阴浊，致阻遏阳气流行。法当辛温，宣通阳痹。
炒黑川椒 煨广木香 天台乌药 川楝子 生益智仁 生香附

**沈（桐泾桥，四十五岁）** 经漏已三年，淋漓带下黄白。视色脉不受温暖，固下汤散力量难以直达冲任，古《局方》中有震灵丹，每早服六十粒，是固奇脉药，可使其缓。欲求全愈，非大剂人参不可。

**包（十八岁）** 经阻三月，咳嗽失血，交夜蒸蒸身热，脉来左搏而促，是阳气烦蒸，致逆诸络，血液不得汇集冲脉。秋深经水不来，必加寒热瘦削，称干血劳矣。
生鳖甲 全当归 生白芍 粉丹皮 原生地 茺蔚子 南楂肉 生麦芽

**仰（三十岁）** 产后自乳三年，肉消夜热，咳嗽蓐劳，皆产伤真阴，阴虚生热。络中无血，气入络，变化有形，为气聚之瘕。医攻瘕则谬，理嗽亦非。以下损之伤，在肝肾、奇经之虚。肺药寒凉，望其止嗽，嗽必不效，胃伤经阻则凶。
炙甘草汤。

**冯（十四岁）** 室女经初至，必是畏热。因热受凉，致冲、任伤，遂经漏不已。血色凝紫，腹中仍痛，是从前经至失调所致。和血脉之中必佐阴中之阳，勿腻滞者。问痛得按姑缓，属虚。
当归身 炒小茴香 甘枸杞 真沙苑 人参 鹿角霜 交桂心 紫石英

**陈（二十九岁）** 产后二年，经水不转，呕涎沫，不饥，喜酸味。肝阴久虚，伤损在下焦，阳气逆乘，头巅晕痛，议用酸甘化阴和阳。
原生地 白芍 乌梅肉 大麻仁 炙甘草 炒焦枸杞 漂淡天门冬

**蔡（四十四岁）** 上年产后致损，所见皆由肝肾阴虚，忌予燥热。见崩漏虚热，骱肿寒热，不必缕缕。
清阿胶 云茯神 细生地 生白芍 粗桂枝木 炙甘草

**方（五泾庙前，二十六岁）** 死胎至旬日乃下，必有尸秽浊气留着冲、任脉中，至今黄白淋带，病患说腰已下冰冷，大便久溏，产后刚药难用，用朱南阳方法。
豭鼠粪汤。

**俞（申卫前，五十岁）** 任、督失担任督摄之司，脂液暗消不禁，八味丸可以常服，再议因奇脉方法以佐之。
鹿茸 补骨脂 人参 生菟丝 覆盆子 锁阳

**顾（二十二岁）** 产后形肉日瘦，经水逾期，此属内损。问经来无痛，与方书气滞经迟迥异，养肝调冲任可矣。
乌骨雄鸡 原生地 枸杞子 白芍 桂圆肉 当归身 紫丹参 柏子仁 云茯苓

**朱（徐家湖头，三十五岁）** 操家劳烦，过动内起之热，皆情怀中来。热灼血伤，经水愆期，食少干呛，难用通经峻克。居家安间，不致骤成劳损。
资生丸。

**闵** 既产已过十年不孕育。经将至，周身脉络牵掣。腹中不和，若用力劳瘁，即起寒热，乃经后劳乏，奇经益损。当安逸一年，络血宁，八脉自苏。愚人遍尝药汤，不知养病大旨。损不能复，劳怯莫救。
鹿角霜 枸杞子 小茴香 当归 沙苑蒺藜 南楂肉 茯苓 香附

**邱（钟由吉巷，四十七岁）** 十年前小产血崩，损伤未复，家政操持，形神俱不获安养。
上年夏秋漏带，久矣淋漓，不但肝肾脂液先竭，奇经与诸络无血存蓄。气冲犯上，气攻聚络。为胃脘刺痛，胁肋高突。更推下焦寒冷。腰围如带拘缚，两足麻木，践地痿软，二便塞窒不爽，五液枯槁，至阳不交于阴，有关性命大症。病人说一年尝药，从未见效，更有医见痛用沉香者。凡血枯液涸，香燥大忌，姜桂燥烈，亦非亡血所宜，姑以血肉参入人参。若春和温煦，草木藉以资生。血有形难生，益气，无形以充有形耳。
人参 当归身（小茴拌炒拣去） 羊肉肾 肉苁蓉 枸杞子 真沙苑 黑芝麻

**钱（二十四岁）** 上秋产蓐，自乳伤血。夏热泄气，一阴不复。入秋咳嗽，震动失血，饮食不少，经年不致凶。既已断乳，必在冬前经转可卜，春深不致反复。
茯神 炒白芍 钩藤 炒楂 炒麦芽 焦丹皮 新会皮

**伍（葑门，二十二岁）** 上年秋冬，经漏带淋。初用震灵丹，继进参茸升阳佐温摄而安。自夏五月咳嗽，已至秋分，咳甚必呕，腰脊如坠。问经闭已两月，显然下虚冲气。天明欲便，乃瘕泄之渐。
附：都气丸（三钱）

**陆（葑门，二十五岁）** 未嫁有喉痹，上热下寒，由情志郁勃之热上灼，有升不降者。情志无怡悦之念，遣嫁宜速，医药无用。
川贝 夏枯草 连翘心 钩藤 江西神曲 茯苓

**张（三十九岁）** 半产是下焦先虚，血少内风鼓动，眩晕，腰椎不和。胃弱恶心，勿以温燥。
茯神 阿胶 川斛 天冬 生地 女贞子 枸杞子 菊花炭

**杜** 少腹气冲胃脘，每痛呕恶，吐粘涎。三年频发，少腹已结瘕形，月事迟。肝胃病始伤及冲脉，病是嗔忿而得。治法不越调经，俾气血流行。不致逆攻犯络。《内经》论痛，皆曰络病。医药不入络脉，乃无效矣。
南楂肉 小茴香 延胡索（醋炒） 蓬莪术 川椒 金铃子 生香附 云茯苓 青葱管

**赵（杨安浜，十九岁）** 惊恐起病，遇怒而发。肝厥乃阳气暴升，痰随气火上举，神识乃迷。近加小产后，必须养肝阴佐入凉肝。
原生地 茯神 清阿胶 天冬 柏子仁 白芍 入中白 紫丹参

**王** 脉虚数，倏寒热，口渴思饮，营卫失和，阳明津损。初因必挟温邪，不受姜、桂辛温。有年衰体，宜保胃口，攻伐非养老汤液也。
沙参 花粉 玉竹 甘草 桑叶 甜杏仁 元米

**陈** 脘中宿病，痛发呕吐黑水，五六日方止，诊脉左大而弦。肝木犯胃，浊气厥逆。大便数日不通。久病必在血络，久郁必从热化。用苦辛泄降，少佐通瘀。
川连 金铃子 山栀 元胡 半夏 橘红 桃仁

**陆** 春阳萌动，气火暗袭经络，痛在板胸左右胁肋。皆血络空旷，气攻如痞胀之形，其实无物。热起左小指无名指间，手厥阴脉直到劳宫矣。养血难进滋腻，破气热燥非宜，议以辛甘润剂濡之。
柏子仁 桃仁 桂圆 茯神 山栀 橘红

**顾** 左耳窍汨汨有声，左胁冲脉波起欲胀，肝脏血络大虚，气偏乘络，络空为胀。当年痛发，用归脾最安，但芪、术呆守中上，似与气升䐜胀相左。有年奇脉已空，以宣通补液，使奇脉流行，虚胀可缓。
杞子 归身 柏子仁 桃仁 桂圆 鹿角霜 小茴香 香附 茯苓

**吴** 肝血久空，阳明胃脉亦虚，肌肉肤胀，气聚热流着，自觉热炽，不可作实热治。通经脉之壅，仍佐和血熄风，使内风稍宁，望其稍逸。
杞子 白蒺藜 虎骨 牛膝 天冬 生地 归身 柏子仁

**周** 情怀动则生热，是五志气火上灼心营肺卫，腭痛鼻渊，咽中似窄，只宜甘药濡养，莫见热而投寒。
人参 麦冬 川贝 柏子仁 茯神 甘草

**朱** 大队阴药佐以人参，诚为阴分益气之法。服之热疖累累而起，恶露缓缓而下。扶正却邪，并行不悖。今谷食已安，谅无反复，然难成易亏之阴，须安养可望图成。倘加情志感触，轻则奇经淋带，重则髓枯内损。

**苏** 老年阳气日微，浊阴自下上干，由少腹痛胀及于胃脘，渐妨饮食，痞散成鼓矣。法当适阳以驱浊阴，倘昧此旨，徒以豆蔻、沉香破泄，耗其真气，斯胀满立至。
熟附子 生干姜
水煎，滤茶盏内七分，调入生猪胆汁一枚，以极苦为度。

**王** 胃弱不食，脾虚便溏，由脏气单薄，腑阳遂失流行。结痂之际，当进清凉宜解，乃论论其常也。凡重痘得自愈者，正气收纳，邪热外泄，一定之理。今乃体虚邪未尽解之症，犹非纯补纯攻。
人参 焦术 茯苓 白芍 川连 楂肉 广皮 泽泻 米仁

**陈（四十八岁）** 遇烦劳，必脘中气窒噎痛。望五年岁，不宜有此。
桂枝栝蒌薤白汤。

**吕（北濠，二十八岁）** 暑邪先受，饮瓜汁水寒，胃口再为冷湿凝着。此疟是脾胃病，舌白背寒，从里症治。
杏仁 荜拔 广皮 厚朴 草果 白蔻仁 桔梗 枳壳